<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="TAM">
    <meta name="apple-mobile-web-app-capable" content="yes">
    <title>TAM</title>
    <link rel="stylesheet" href="./style/style.min.css" media="screen" integrity="sha256-86v7XDcYpu7xT12TrNXpE6KYOcGD8Dj9ESdqMzZE7ZM=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86828">
    <meta name="application-name" content="Jiří Kratochvil: Lehni, bestie!">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Lehni, bestie!">
    <meta property="og:title" content="Lehni, bestie!">
    <meta property="og:type" content="book">
    <meta property="og:book:author" content="Jiří Kratochvil">
    <meta property="twitter:title" content="Jiří Kratochvil: Lehni, bestie!">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./lehni_bestie_007.html">
    <link rel="next" href="./lehni_bestie_011.html">
    <meta name="nb-order" content="4">
    <link rel="self" href="lehni_bestie_009.html">
    <meta name="nb-identifier" content="kratochvil-lehni-bestie-391107d">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="11593" data-nb-chars="68133">
    <nav role="doc-toc">
      <ul class="plain section">
        <li><a href="lehni_bestie_005.html">Citáty </a></li>
        <li><a href="lehni_bestie_006.html">Věnování</a></li>
        <li><a href="lehni_bestie_007.html">Předtím</a></li>
        <li><a href="lehni_bestie_009.html">Tam</a></li>
        <li><a href="lehni_bestie_011.html">Potom</a></li>
        <li><a href="lehni_bestie_013.html">Zde</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./lehni_bestie_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="3"><span class="idea" data-nb-ref-number="1" id="idea1" data-nb-words="1" data-nb-chars="3">TAM</span></h1>
        <section>
          <p class="chunk" data-nb-ref-number="2" data-nb-words="1" data-nb-chars="4"><span class="idea" data-nb-ref-number="2" id="idea2" data-nb-words="1" data-nb-chars="4">Tma.</span></p>
        </section>
        <section>
          <p class="chunk" data-nb-ref-number="3" data-nb-words="3" data-nb-chars="17"><span class="idea" data-nb-ref-number="3" id="idea3" data-nb-words="3" data-nb-chars="17">Dlouho jenom tma.</span></p>
        </section>
        <section>
          <p class="chunk" data-nb-ref-number="4" data-nb-words="43" data-nb-chars="219"><span class="idea" data-nb-ref-number="4" id="idea4" data-nb-words="43" data-nb-chars="219">Ležel jsem v&nbsp;té tmě a&nbsp;bál se&nbsp;pohnout, protože jsem nevěděl, co&nbsp;se&nbsp;mnou je&nbsp;a&nbsp;kde to&nbsp;jsem. Pumpoval jsem víčkama nahoru dolů, ale ta&nbsp;tma byla ke&nbsp;mně přirostlá. Myšlenka, že&nbsp;se&nbsp;mi&nbsp;to&nbsp;jenom zdá, nebyla už&nbsp;dlouho udržitelná.</span></p>
        </section>
        <section>
          <p class="chunk" data-nb-ref-number="5" data-nb-words="68" data-nb-chars="401"><span class="idea" data-nb-ref-number="5" id="idea5" data-nb-words="68" data-nb-chars="401">Pak jsem už&nbsp;pomalu začal něco rozeznávat. Ale zrakovému vjemu předcházela celá řada jiných. Pach. Snad trochu nakyslý? Vlhko? Dokonce plíseň? Jakoby hluboko ve&nbsp;sklepě. Kolem ticho. Jen kdesi daleko, co&nbsp;to&nbsp;je? Vzdálený zvuk, jejž nedokážu určit. Jen vím, že&nbsp;je&nbsp;snad za&nbsp;zdí. Možná za&nbsp;několika zdmi. Ale je&nbsp;to&nbsp;opravdu zvuk? Nebo jen stín zvuku? Duše zvuku opouštějící své pozemské tělo? Sen o&nbsp;duši zvuku?</span></p>
        </section>
        <section>
          <p class="chunk" data-nb-ref-number="6" data-nb-words="109" data-nb-chars="656"><span class="idea" data-nb-ref-number="6" id="idea6" data-nb-words="109" data-nb-chars="656">Cítil jsem, že&nbsp;ležím na&nbsp;nějaké pryčně. Pod sebou tlustou deku. Na&nbsp;sobě tlustou deku. Sendvič mezi dvěma dekami? Takže jsem neztratil smysl pro humor? Ale nebýt těch huňatých dek, byla by&nbsp;mi&nbsp;tady zima. A&nbsp;v&nbsp;téhle chvíli se&nbsp;už&nbsp;pohnu. Opatrně se&nbsp;posadím. Ohmatávám se. Na&nbsp;sobě mám cosi jednoduchého. Plátěné kalhoty, plátěná halena. Pohybuji tělem a&nbsp;hlavou a&nbsp;znova pečlivě propírám tmu kolem sebe. Nakonec objevím cosi nepatrně svítícího. Svítivého? Ale to&nbsp;může být jenom klam. Odhrnuju deku, spouštím nohy na&nbsp;zem, jdu po&nbsp;čemsi, co&nbsp;mohou být studené kameny, kamenné dlaždice, nahmatám konec cesty, zeď. Opatrně se&nbsp;po&nbsp;ní&nbsp;posouvám. Pupkem drhnu struhadlo té&nbsp;zdi.</span></p>
        </section>
        <section>
          <p class="chunk" data-nb-ref-number="7" data-nb-words="42" data-nb-chars="271"><span class="idea" data-nb-ref-number="7" id="idea7" data-nb-words="42" data-nb-chars="271">Pak se&nbsp;už&nbsp;dotknu jakýchsi oplechovaných dveří s&nbsp;malou klíčovou dírkou, kterou přichází to&nbsp;nepatrné světlo, vlákýnko světla, smetíčko světla, protože štítek na&nbsp;druhé straně zámku je&nbsp;asi špatně zaklapnutý. Ale ten dotek s&nbsp;kovem mě&nbsp;definitivně přesvědčil, že&nbsp;jsem ve&nbsp;vězení.</span></p>
        </section>
        <section>
          <p class="chunk" data-nb-ref-number="8" data-nb-words="25" data-nb-chars="167"><span class="idea" data-nb-ref-number="8" id="idea8" data-nb-words="25" data-nb-chars="167">Ale to&nbsp;už&nbsp;přidřepnu a&nbsp;hned vedle dveří cely nacházím obvyklé příslušenství. Kovový džbán se&nbsp;studenou vodou, plechová miska jakéhosi ještě trochu teplého jídla. Kbelík.</span></p>
        </section>
        <section>
          <p class="chunk" data-nb-ref-number="9" data-nb-words="55" data-nb-chars="299"><span class="idea" data-nb-ref-number="9" id="idea9" data-nb-words="55" data-nb-chars="299">A&nbsp;když už&nbsp;jsme u&nbsp;jídla, museli mi&nbsp;do&nbsp;něho něco dávat, protože když jsem spal, spal jsem tak tvrdě, že&nbsp;někdo mohl klidně dovnitř a&nbsp;udělal tam všechno, co&nbsp;bylo třeba udělat, naplnil džbán, misku, vyprázdnil kbelík, aniž bych ho&nbsp;vzal na&nbsp;vědomí. Nanejvýš se&nbsp;mi&nbsp;někdy zdálo, že&nbsp;se&nbsp;nade mnou někdo sklání.</span></p>
        </section>
        <section>
          <p class="chunk" data-nb-ref-number="10" data-nb-words="63" data-nb-chars="365"><span class="idea" data-nb-ref-number="10" id="idea10" data-nb-words="63" data-nb-chars="365">Je&nbsp;nesmírně obtížné takovou skutečnost přijmout. Tím spíš, že&nbsp;pak už&nbsp;se&nbsp;mé&nbsp;vnímání prostoru, v&nbsp;němž jsem, dlouho neměnilo. Jako bych tu&nbsp;byl na&nbsp;věčnost. Přemísťovat se&nbsp;tmou k&nbsp;džbánu, k&nbsp;misce, ke&nbsp;kbelíku a&nbsp;zase zpátky k&nbsp;pryčně. Nic víc. A&nbsp;ležet s&nbsp;očima otevřenýma do&nbsp;tmy. To&nbsp;vlákénko světla totiž rychle zmizelo. Vyretušovali ho. Stejně jako někdo vymazal stín zvuku.</span></p>
        </section>
        <section>
          <p class="chunk" data-nb-ref-number="11" data-nb-words="80" data-nb-chars="443"><span class="idea" data-nb-ref-number="11" id="idea11" data-nb-words="80" data-nb-chars="443">Tímto způsobem se&nbsp;mě&nbsp;zřejmě pokoušeli dostat. Ten čas, co&nbsp;jsem trávil v&nbsp;temnotách, byl, představuji si, určen k&nbsp;tomu, abych tam hezky změkl. Tma mě&nbsp;měla naklepat jak řízek a&nbsp;samota a&nbsp;pocit, že&nbsp;mě&nbsp;tu&nbsp;zazdili na&nbsp;věčnost, připravit, abych byl povolný a&nbsp;vstřícný. Ale pak mě&nbsp;napadlo, že&nbsp;na&nbsp;ně&nbsp;vyzraju. Byl jsem totiž v&nbsp;tom šťastném věku, kdy všechno je&nbsp;přirozeně hrou a&nbsp;kdy hra je&nbsp;samozřejmou součástí života. Rozhodl jsem se&nbsp;přijmout to&nbsp;jako hru.</span></p>
        </section>
        <section>
          <p class="chunk" data-nb-ref-number="12" data-nb-words="71" data-nb-chars="357"><span class="idea" data-nb-ref-number="12" id="idea12" data-nb-words="71" data-nb-chars="357">Sice bylo pořád zlé vědět, že&nbsp;oni o&nbsp;mně vědí a&nbsp;já o&nbsp;nich vůbec ne&nbsp;a&nbsp;že ani nevím, kdo jsou a&nbsp;jakým způsobem mě&nbsp;v&nbsp;té tmě sledují, sice bylo hodně zlé vědět, že&nbsp;mohou slyšet každý můj zvuk, když jím, když sedím na&nbsp;kbelíku, když nedopatřením řeknu něco nahlas anebo když vzdychnu ze&nbsp;spaní. Ale už&nbsp;jsem si&nbsp;domýšlivě myslel, že&nbsp;k&nbsp;tomu jedu držím v&nbsp;ruce protijed.</span></p>
          <p class="chunk" data-nb-ref-number="13" data-nb-words="21" data-nb-chars="138"><span class="idea" data-nb-ref-number="13" id="idea13" data-nb-words="21" data-nb-chars="138">Vynalezl jsem tam a&nbsp;vyzkoušel celou dlouhou řadu her, k&nbsp;jejichž základním pravidlům patřila tma, vyprahlá samota, ticho a&nbsp;znehybnění času.</span></p>
        </section>
        <section>
          <p class="chunk" data-nb-ref-number="14" data-nb-words="80" data-nb-chars="458"><span class="idea" data-nb-ref-number="14" id="idea14" data-nb-words="80" data-nb-chars="458">A&nbsp;tak jsem si&nbsp;například zahrál i&nbsp;na hraběte Monte Christa. A&nbsp;jako on&nbsp;jsem si&nbsp;napřed oťukal (kovovým džbánem) zdi, abych zjistil, jestli za&nbsp;některou z&nbsp;nich nesedí spřízněná duše. Nu, neseděla. Anebo zdi byly tak mohutné, že&nbsp;se&nbsp;nebylo možné přes ně&nbsp;dorozumět s&nbsp;žádnou jinou živou bytostí. Takže s&nbsp;abbém Fariou nemohu počítat. A&nbsp;dále jsem měl před sebou, stejně jako Dumasův hrdina, čtyři úkoly: zjistit, kde jsem, proč tady jsem, čí&nbsp;zásluhou a&nbsp;jak odtud utéct.</span></p>
        </section>
        <section>
          <p class="chunk" data-nb-ref-number="15" data-nb-words="85" data-nb-chars="481"><span class="idea" data-nb-ref-number="15" id="idea15" data-nb-words="85" data-nb-chars="481">Už&nbsp;jsem nepochyboval, že&nbsp;jsem v&nbsp;jakési vězeňské kobce. Ale jak vypadá má&nbsp;pevnost If? A&nbsp;to se&nbsp;samozřejmě časem dozvím a&nbsp;na to&nbsp;se&nbsp;nedá přijít analýzou a&nbsp;dedukcí. A&nbsp;totéž pokud jde o&nbsp;čtvrtý úkol. Až&nbsp;budu přesně vědět, kde jsem, budu taky moci reálně zvážit všechny možnosti útěku. A&nbsp;tak jediné, čemu jsem se&nbsp;mohl věnovat okamžitě a&nbsp;s&nbsp;plným nasazením, bylo zjistit (soustředěnou zpětnou analýzou), co&nbsp;předcházelo mému únosu, proč mě&nbsp;sem uvrhli a&nbsp;kdo všechno přiložil ruce k&nbsp;zlému dílu.</span></p>
        </section>
        <section>
          <p class="chunk" data-nb-ref-number="16" data-nb-words="132" data-nb-chars="780"><span class="idea" data-nb-ref-number="16" id="idea16" data-nb-words="132" data-nb-chars="780">Dumasovu hrdinovi pomohl s&nbsp;odhalením viníků a&nbsp;jejich motivací moudrý abbé Faria, ale já&nbsp;jsem mohl spoléhat jen sám na&nbsp;sebe. A&nbsp;teď jsem směl předvést, že&nbsp;jsem víc než jen pouhý třídní premiant. Tohle byl vlastně, rozumějte, svého druhu ten nejznamenitější test, kterým jsem si&nbsp;mohl prověřit svůj pozorovatelský talent a&nbsp;schopnost dát jedno k&nbsp;druhému a&nbsp;podřídit to&nbsp;bystré a&nbsp;pronikavé analýze a&nbsp;spočítat si&nbsp;tak na&nbsp;prstech, odkud vítr fouká. A&nbsp;taky jsem měl před sebou spousty hodin, abych mohl tu&nbsp;situaci ze&nbsp;všech stran prozkoumat a&nbsp;vyhodnotit. A&nbsp;ve chvíli, kdy jsem už&nbsp;tohle věděl, jsem teprve dokázal náležitě ocenit tmu, samotu a&nbsp;ticho. Vždyť do&nbsp;té&nbsp;tmy, samoty a&nbsp;znehybnělého bezčasí se&nbsp;teď smím zakuklit a, až&nbsp;nadejde můj čas, vyletět na&nbsp;barevných křídlech hraběte Monte Christa.</span></p>
        </section>
        <section>
          <p class="chunk" data-nb-ref-number="17" data-nb-words="67" data-nb-chars="380"><span class="idea" data-nb-ref-number="17" id="idea17" data-nb-words="67" data-nb-chars="380">Takže co&nbsp;zvláštního mě&nbsp;potkalo, než si&nbsp;mě&nbsp;ulovili na&nbsp;břehu Sázavy? Především zde byla ta&nbsp;návštěva generálů ve&nbsp;škole a&nbsp;samozřejmě to, že&nbsp;jsem byl zvolen a&nbsp;vybrán, ten nejlepší mezi nejlepšími. Ale určitě taky to, že&nbsp;potom jako by&nbsp;na&nbsp;mě&nbsp;zapomněli! To&nbsp;zvláštní mlčení, které mě&nbsp;pak obklopilo! A&nbsp;najednou jsem věděl, že&nbsp;právě tady musím hledat odpověď na&nbsp;otázku, proč mě&nbsp;zde uvěznili.</span></p>
        </section>
        <section>
          <p class="chunk" data-nb-ref-number="18" data-nb-words="150" data-nb-chars="872"><span class="idea" data-nb-ref-number="18" id="idea18" data-nb-words="150" data-nb-chars="872">Náhodné přece nebude ani to, že&nbsp;jsem byl unesen právě ze&nbsp;Sluk. Určitě bylo něco takového dlouho připravováno a&nbsp;určitě měli ve&nbsp;Slukách svého komplice. A&nbsp;to už&nbsp;jsem si&nbsp;začal dávat jedno k&nbsp;druhému a&nbsp;vzpomněl si&nbsp;taky na&nbsp;dopis, v&nbsp;němž naše slukovská bytná tak neodbytně naléhala, abychom nezapomněli letos přijet. Podezřívat z&nbsp;toho nejhoršího babici Dalerovou, to&nbsp;mi&nbsp;samozřejmě nečinilo žádné potíže. Horší ale bylo, když jsem si&nbsp;začal pomalu, ale nezadržitelně uvědomovat, že&nbsp;v&nbsp;tom jsou bohužel namočeni i&nbsp;Luděk s&nbsp;Pamelou. Moc rád bych před tím zavřel oči, ale jak známo, nacházel jsem se&nbsp;v&nbsp;takové tmě, že&nbsp;zavírání očí by&nbsp;už&nbsp;ničemu neposloužilo. A&nbsp;tak jsem najednou viděl Luďkovi a&nbsp;Pamele až&nbsp;do&nbsp;žaludku a&nbsp;taky mi&nbsp;došlo, že&nbsp;ten táborák, ten oheň v&nbsp;předvečer mého únosu, to&nbsp;byl nepochybně daleko viditelný signál zvěstující komusi, že&nbsp;všechno je&nbsp;už&nbsp;připraveno a&nbsp;akce může začít.</span></p>
        </section>
        <section>
          <p class="chunk" data-nb-ref-number="19" data-nb-words="43" data-nb-chars="244"><span class="idea" data-nb-ref-number="19" id="idea19" data-nb-words="43" data-nb-chars="244">A&nbsp;teprve teď jsem si&nbsp;naplno uvědomil, jak moc jsem na&nbsp;Luďkovi a&nbsp;Pamele lpěl. Vždyť Luděk sehrál roli mého prvého guru a&nbsp;kruté zklamání, co&nbsp;mi&nbsp;způsobil, bylo teď napravitelné pouze tím, že&nbsp;z&nbsp;temnot vystoupí nový guru, ten pravý a&nbsp;nejskutečnější.</span></p>
        </section>
        <section>
          <p class="chunk" data-nb-ref-number="20" data-nb-words="59" data-nb-chars="351"><span class="idea" data-nb-ref-number="20" id="idea20" data-nb-words="59" data-nb-chars="351">V&nbsp;té tmě jsem pochopitelně neměl ponětí o&nbsp;čase. Nevěděl jsem, jestli je&nbsp;den, nebo noc, nerozeznal ubíhající hodiny a&nbsp;jeden den mi&nbsp;tak klidně mohl trvat celý týden anebo se&nbsp;naopak smrsknout do&nbsp;několika hodin. Na&nbsp;rozdíl od&nbsp;Robinsona Crusoe jsem si&nbsp;nemohl dělat žádné záznamy, a&nbsp;tak dodneška nedokážu přesně odpovědět, kolik týdnů jsem tam potmě strávil.</span></p>
        </section>
        <section>
          <p class="chunk" data-nb-ref-number="21" data-nb-words="115" data-nb-chars="656"><span class="idea" data-nb-ref-number="21" id="idea21" data-nb-words="115" data-nb-chars="656">Ale ať&nbsp;už&nbsp;to&nbsp;byla jakkoliv dlouhá doba, a&nbsp;to je&nbsp;mi&nbsp;nutno přičíst k&nbsp;dobru, dokázal jsem ji&nbsp;využít. Umím si&nbsp;docela dobře představit, že&nbsp;v&nbsp;takovémhle soustředění by&nbsp;se&nbsp;dal vymyslet nějaký úplně nový přírodní zákon anebo nějaká úplně nová hrozná zbraň a&nbsp;že v&nbsp;takovémhle nakondenzovaném čase by&nbsp;Homér dokázal složit svou Illiadu, verš za&nbsp;veršem a&nbsp;zpěv za&nbsp;zpěvem by&nbsp;prorůstaly jeho homérskou slepotou, a&nbsp;právě tolik tmy a&nbsp;času by&nbsp;potřeboval Attila k&nbsp;uchvácení, naporcování a&nbsp;pozření Evropy, toho, co&nbsp;bylo tenkrát Evropou, až&nbsp;by&nbsp;se&nbsp;probudila v&nbsp;jeho žaludku. A&nbsp;já zas v&nbsp;tom čase a&nbsp;v&nbsp;té tmě dokázal porozumět tomu nejzákladnějšímu, pochopil jsem, proč mě&nbsp;tady drží.</span></p>
        </section>
        <section>
          <p class="chunk" data-nb-ref-number="22" data-nb-words="67" data-nb-chars="385"><span class="idea" data-nb-ref-number="22" id="idea22" data-nb-words="67" data-nb-chars="385">Ale třeba právě tohle chtěli. Dali mi&nbsp;čas a&nbsp;ideální podmínky, abych si&nbsp;na&nbsp;to&nbsp;přišel sám. A&nbsp;jestli jsem si&nbsp;zpočátku myslel, že&nbsp;svou klukovskou fantazií a&nbsp;všemi těmi hrami jim podklouzávám pod rukama, ach jak jsem se&nbsp;mýlil! Vždyť s&nbsp;něčím takovým právě počítali. Počítali s&nbsp;mou představivostí a&nbsp;počítali s&nbsp;mou fantazií, abych vůbec dokázal přijmout to, co&nbsp;mě&nbsp;na&nbsp;konci temného tunelu čeká.</span></p>
          <p class="chunk" data-nb-ref-number="23" data-nb-words="64" data-nb-chars="339"><span class="idea" data-nb-ref-number="23" id="idea23" data-nb-words="64" data-nb-chars="339">A&nbsp;co mě&nbsp;tedy čeká? A&nbsp;na co&nbsp;jsem přišel? Tak především na&nbsp;to, že&nbsp;tohle vůbec není vězení. Ve&nbsp;skutečnosti je&nbsp;to&nbsp;jen přípravný čas. Tahle cela a&nbsp;tahle tma jsou v&nbsp;pravém slova smyslu čekárnou. Jistě hodně zvláštní čekárnou, ale vždyť taky to, na&nbsp;co&nbsp;tady čekám (a&nbsp;co čeká na&nbsp;mě), je&nbsp;taky cosi hodně zvláštního. Přípravný čas k&nbsp;nějakému poslání.</span></p>
        </section>
        <section>
          <p class="chunk" data-nb-ref-number="24" data-nb-words="93" data-nb-chars="566"><span class="idea" data-nb-ref-number="24" id="idea24" data-nb-words="93" data-nb-chars="566">Ale vůbec jsem bohužel nevěděl, co&nbsp;bude obsahem toho poslání. Tak daleko jsem přece jenom nedokázal jít. Zato jsem už&nbsp;nepochyboval, že&nbsp;generálové se&nbsp;vypravili do&nbsp;škol, aby hledali takové, jako jsem já. Hledali kandidáty na&nbsp;tohle poslání. A&nbsp;to s&nbsp;těmi vojenskými školami a&nbsp;učilišti, to&nbsp;bylo jenom jaksi navíc, vlastně kamufláž, zastírací manévr. Zatím jsem ještě nevěděl, co&nbsp;bude obsahem toho poslání, ale už&nbsp;jsem se&nbsp;dobral jistoty, že&nbsp;v&nbsp;nepříliš vzdálené budoucnosti se&nbsp;stane cosi mimořádného, cosi vymykajícího se&nbsp;běžnému řádu věcí, a&nbsp;že v&nbsp;tom budu mít přímou účast.</span></p>
          <p class="chunk" data-nb-ref-number="25" data-nb-words="25" data-nb-chars="138"><span class="idea" data-nb-ref-number="25" id="idea25" data-nb-words="25" data-nb-chars="138">A&nbsp;okamžikem, kdy jsem tohle pochopil, jako bych si&nbsp;tak otevřel východ z&nbsp;vězení. Jak už&nbsp;jsem řekl, už&nbsp;nebylo v&nbsp;pravém slova smyslu vězením.</span></p>
        </section>
        <section>
          <p class="chunk" data-nb-ref-number="26" data-nb-words="40" data-nb-chars="218"><span class="idea" data-nb-ref-number="26" id="idea26" data-nb-words="40" data-nb-chars="218">Ještě si&nbsp;vzpomínáte na&nbsp;tu&nbsp;ďábelskou hádanku o&nbsp;vězení s&nbsp;dvěma východy, z&nbsp;nichž jeden vede na&nbsp;svobodu a&nbsp;druhý na&nbsp;popraviště? A&nbsp;není teď už&nbsp;na&nbsp;čase, abych vám nabídl řešení? (Tedy pokud jste se&nbsp;ho&nbsp;mezitím nedobrali sami.)</span></p>
          <p class="chunk" data-nb-ref-number="27" data-nb-words="116" data-nb-chars="684"><span class="idea" data-nb-ref-number="27" id="idea27" data-nb-words="116" data-nb-chars="684">Zopakujme si: u&nbsp;každého východu (na popraviště i&nbsp;na svobodu) stojí dveřník. Jeden je&nbsp;pravdomluvný a&nbsp;druhý lhář. Vězeň ovšem neví, který je&nbsp;pravdomluvný a&nbsp;který lhavý. Ta&nbsp;správná otázka, již by&nbsp;měl položit kterémukoliv z&nbsp;dveřníků, když chce skončit na&nbsp;svobodě a&nbsp;ne na&nbsp;popravišti, tedy zní: „Řekněte mi, milý dveřníku, jak by&nbsp;odpověděl váš kolega, ten druhý milý dveřník, kdybych se&nbsp;ho&nbsp;teď zeptal, vedou tyhle dveře na&nbsp;svobodu?“ A&nbsp;když dveřník řekne: „Můj kolega by&nbsp;odpověděl, že&nbsp;tohle nejsou dveře ke&nbsp;svobodě,“ vězeň bude vědět, že&nbsp;jsou to&nbsp;dveře ke&nbsp;svobodě. A&nbsp;když dveřník řekne: „Můj kolega by&nbsp;odpověděl, že&nbsp;tohle jsou dveře ke&nbsp;svobodě,“ vězeň pochopí, že&nbsp;jsou to&nbsp;dveře na&nbsp;popraviště.</span></p>
          <p class="chunk" data-nb-ref-number="28" data-nb-words="33" data-nb-chars="204"><span class="idea" data-nb-ref-number="28" id="idea28" data-nb-words="33" data-nb-chars="204">Pravdomluvný i&nbsp;lhavý dveřník by&nbsp;totiž odpověděli shodně, protože lhavý by&nbsp;lhal a&nbsp;pravdomluvný zas pravdivě reprodukoval jeho lhavou odpověď. A&nbsp;kdo tomu teď ještě nerozumí, ten k&nbsp;nám nejspíš spadl z&nbsp;blumy.</span></p>
          <p class="chunk" data-nb-ref-number="29" data-nb-words="38" data-nb-chars="226"><span class="idea" data-nb-ref-number="29" id="idea29" data-nb-words="38" data-nb-chars="226">Ale teď pozor. Je&nbsp;zde ještě jedna odpověď, s&nbsp;kterou původní zadání nepočítalo! Ten, kdo tu&nbsp;hádanku kdysi vymyslel, si&nbsp;ani nedokázal představit, že&nbsp;tytéž dveře mohou vést zároveň i&nbsp;na svobodu i&nbsp;na popraviště. Zapamatujte si&nbsp;to.</span></p>
        </section>
        <section>
          <p class="chunk" data-nb-ref-number="30" data-nb-words="68" data-nb-chars="393"><span class="idea" data-nb-ref-number="30" id="idea30" data-nb-words="68" data-nb-chars="393">Takže když jsem přišel na&nbsp;to, že&nbsp;tohle přece není vězení, taky tma tím pádem ztratila smysl a&nbsp;skončila. Ale přestože jsem to&nbsp;čekal, jakmile se&nbsp;dveře otevřely dokořán a&nbsp;místnost zaplavilo světlo z&nbsp;chodby, byl to&nbsp;pro mě&nbsp;šok. A&nbsp;přitom to&nbsp;bylo světlo nedomrlé, chcípácké, takové, jaké obývá pošmourné podzimní večery. Ale po&nbsp;pravdě řečeno, jiné světlo by&nbsp;mé&nbsp;oči po&nbsp;tak dlouhém půstu těžko snášely.</span></p>
          <p class="chunk" data-nb-ref-number="31" data-nb-words="155" data-nb-chars="855"><span class="idea" data-nb-ref-number="31" id="idea31" data-nb-words="155" data-nb-chars="855">A&nbsp;napřed jsem měl dokonce srandovní nutkání padnout tváří k&nbsp;zemi a&nbsp;kořit se&nbsp;světlu. V&nbsp;první chvíli jsem si&nbsp;ho&nbsp;spletl s&nbsp;nějakým mytickým zvířetem. Ale hned jsem se&nbsp;zastyděl a&nbsp;zvedl. Ale sotva jsem si&nbsp;otřel kolena, zadunělo to&nbsp;za&nbsp;mými zády mohutným úderem a&nbsp;hned dalším a&nbsp;dalším. Otočil jsem se&nbsp;a&nbsp;to se&nbsp;už&nbsp;zeď bortila, a&nbsp;sice v&nbsp;tom místě, kde jsem kdysi potmě nahmatal cosi jako zazděné okno. A&nbsp;začalo se&nbsp;sypat kamení, ale i&nbsp;cihly a&nbsp;tmel a&nbsp;už se&nbsp;vylomil první otvor. A&nbsp;když pak vylámali celé okno (nikoho jsem nezahlédl, jenom čiperné hroty jejich pracovních nástrojů), uviděl jsem (v dusivém, zvolna sedajícím prachu) tím okenním otvorem další zeď a&nbsp;nahoře nad ní&nbsp;kousek oblohy. A&nbsp;od té&nbsp;chvíle byla už&nbsp;má&nbsp;kobka zalita denním světlem. A&nbsp;zatímco dveře vedly do&nbsp;jakési chodby, která se&nbsp;otvírala arkádami do&nbsp;zahrady, okno ústilo do&nbsp;úzké uličky mezi dvěma zdmi.</span></p>
          <p class="chunk" data-nb-ref-number="32" data-nb-words="40" data-nb-chars="219"><span class="idea" data-nb-ref-number="32" id="idea32" data-nb-words="40" data-nb-chars="219">Moc rád bych si&nbsp;to&nbsp;všechno okamžitě důkladně prohlédl, bodejť by&nbsp;ne, ale najednou jsem cítil obrovskou únavu (však jsem už&nbsp;říkal, že&nbsp;mi&nbsp;dávali něco do&nbsp;jídla) a&nbsp;dopotácel se&nbsp;ke&nbsp;kavalci a&nbsp;probudil se&nbsp;až&nbsp;ráno příštího dne.</span></p>
          <p class="chunk" data-nb-ref-number="33" data-nb-words="86" data-nb-chars="503"><span class="idea" data-nb-ref-number="33" id="idea33" data-nb-words="86" data-nb-chars="503">Ale jestli byla podvečerní hodina, v&nbsp;níž jsem usínal, už&nbsp;podzimně pošmourná, probudil jsem se&nbsp;do&nbsp;rána, v&nbsp;němž slunce vyrukovalo v&nbsp;celé své zbroji babího léta. Na&nbsp;kavalec mi&nbsp;dopadal stín mříží z&nbsp;okenního otvoru (v okně už&nbsp;byly nejen mříže, ale i&nbsp;sklo a&nbsp;vybourané zdivo už&nbsp;někdo pečlivě odklidil) a&nbsp;dveře byly sice už&nbsp;zase zavřené, ale v&nbsp;jejich zámku zevnitř svazek klíčů a&nbsp;podlaha kropenatá slunečními skvrnami a&nbsp;vedle mé&nbsp;pryčny seděl na&nbsp;židli kdosi zaměstnaný svou cigaretou a&nbsp;pozorováním mého obličeje.</span></p>
        </section>
        <section>
          <p class="chunk" data-nb-ref-number="34" data-nb-words="40" data-nb-chars="218"><span class="idea" data-nb-ref-number="34" id="idea34" data-nb-words="40" data-nb-chars="218">Ten cigaretový kouř jsem ucítil ještě dřív, než jsem otevřel oči. A&nbsp;ta vůně mě&nbsp;klamně přenesla domů, takže můj sen těsně před probuzením se&nbsp;odehrál u&nbsp;nás v&nbsp;bytě na&nbsp;Jánské, kde si&nbsp;otec po&nbsp;snídani právě zapálil cigaretu.</span></p>
          <p class="chunk" data-nb-ref-number="35" data-nb-words="41" data-nb-chars="260"><span class="idea" data-nb-ref-number="35" id="idea35" data-nb-words="41" data-nb-chars="260">Ale když jsem pak oči otevřel, neviděl jsem ani špetičku, ani hořčičné semínko svýho otce, nýbrž jakéhosi cizího, rozvalitého muže, nepodobného nikomu z&nbsp;mých příbuzných či&nbsp;známých. Přátelsky se&nbsp;usmál, típl cigaretu a&nbsp;řekl: Až&nbsp;vstaneš, přijď za&nbsp;mnou do&nbsp;zahrady.</span></p>
        </section>
        <section>
          <p class="chunk" data-nb-ref-number="36" data-nb-words="9" data-nb-chars="51"><span class="idea" data-nb-ref-number="36" id="idea36" data-nb-words="9" data-nb-chars="51">A&nbsp;tak se&nbsp;skončilo období tmy, izolace a&nbsp;nehybnosti.</span></p>
        </section>
        <section>
          <p class="chunk" data-nb-ref-number="37" data-nb-words="29" data-nb-chars="161"><span class="idea" data-nb-ref-number="37" id="idea37" data-nb-words="29" data-nb-chars="161">A&nbsp;protože v&nbsp;tomto příběhu nebude vedle mne důležitější postavy nad tohoto muže, co&nbsp;se&nbsp;teď zvedl od&nbsp;mého lůžka a&nbsp;odkráčel, měl bych ho&nbsp;už&nbsp;aspoň trochu představit.</span></p>
          <p class="chunk" data-nb-ref-number="38" data-nb-words="109" data-nb-chars="628"><span class="idea" data-nb-ref-number="38" id="idea38" data-nb-words="109" data-nb-chars="628">Něco přes třicet, ale už&nbsp;beznadějně plešatý a&nbsp;rozložitý a&nbsp;cosi v&nbsp;jeho tváři napovídalo, že&nbsp;by&nbsp;to&nbsp;snad mohl být cizinec. Ale když promluvil, slyšel jsem zřetelně perfektní češtinu, jakou nikdy žádný cizinec nezvládne, i&nbsp;kdyby po&nbsp;stromě lezl. Za&nbsp;pozornost stojí, že&nbsp;měl na&nbsp;sobě něco mezi uniformou a&nbsp;mnišskou kutnou. A&nbsp;to, že&nbsp;u&nbsp;mého kavalce tak trpělivě čekal, až&nbsp;ráčím otevřít oči, si&nbsp;dnes vysvětluju jeho úmyslem vtisknout svůj obličej do&nbsp;mého vědomí. Protože tvář, kterou prvně uvidíte po&nbsp;tak dlouhé tmě a&nbsp;izolaci, vám už&nbsp;pak navždy utkví, už&nbsp;se&nbsp;jí&nbsp;v&nbsp;životě nezbavíte. A&nbsp;ještě něco. Budu mu&nbsp;říkat Velmistr. Hned pochopíte proč.</span></p>
          <p class="chunk" data-nb-ref-number="39" data-nb-words="159" data-nb-chars="937"><span class="idea" data-nb-ref-number="39" id="idea39" data-nb-words="159" data-nb-chars="937">Místnost, v&nbsp;níž jsem teď ležel na&nbsp;kavalci, byla sice dál vězeňskou kobkou, ale sluneční světlo z&nbsp;ní udělalo docela pohostinnou prostoru. Překvapeně a&nbsp;se stále narůstajícím potěšením jsem si&nbsp;prohlížel paletu barev, které se&nbsp;mi&nbsp;tu&nbsp;nabízely. A&nbsp;přitom vy&nbsp;byste řekli, že&nbsp;je&nbsp;to&nbsp;místnost neútulná a&nbsp;šedá jak márnice. Ale má&nbsp;duše tak vyhládla po&nbsp;barvách, že&nbsp;vzala zavděk každou barevnou skvrnkou, ať&nbsp;už&nbsp;to&nbsp;byl žlutý kamínek ve&nbsp;zdi, stopa po&nbsp;plísni anebo krovky nějakého zatoulaného hmyzu. Čili jinak chutná vězeňská skýva baronu Trenckovi a&nbsp;jinak žebrákovi od&nbsp;Ponávky. Ale jak jsem tak ležel a&nbsp;otáčel hlavou, uviděl jsem znova dveře dokořán. A&nbsp;hned mě&nbsp;přestalo všechno vevnitř zajímat. Shodil jsem deku, nazul si&nbsp;dřeváky a&nbsp;v&nbsp;té kutně či&nbsp;uniformě (správně, byl jsem navlečený do&nbsp;téže strůje jako můj dobrodinec), v&nbsp;níž jsem tady nejspíš spal i&nbsp;chodil, kalhoty, kutnovitá halena, jsem se&nbsp;rozběhl ke&nbsp;dveřím. A&nbsp;na prahu jsem se&nbsp;na&nbsp;okamžik zastavil.</span></p>
          <p class="chunk" data-nb-ref-number="40" data-nb-words="11" data-nb-chars="63"><span class="idea" data-nb-ref-number="40" id="idea40" data-nb-words="11" data-nb-chars="63">A&nbsp;mám teď další vlídnou povinnost, seznámit vás s&nbsp;tím stavením.</span></p>
          <p class="chunk" data-nb-ref-number="41" data-nb-words="122" data-nb-chars="778"><span class="idea" data-nb-ref-number="41" id="idea41" data-nb-words="122" data-nb-chars="778">V&nbsp;podstatě to&nbsp;bylo cosi jako klášter. S&nbsp;tím rozdílem, že&nbsp;budova nebyla obdélníková nebo čtvercová, ale docela kulatá. V&nbsp;centru kulaté stavby byla pak zahrada, tedy to, čemu se&nbsp;v&nbsp;klášterech říká rajský dvůr. Zahradu obklopoval prstencový ambit čili ochoz čili klenutá sloupová chodba s&nbsp;arkádami. V&nbsp;ambitu naproti arkádám byly dveře do&nbsp;cel. Mezi jednotlivými celami-kobkami byly pak velice tlusté přepážky. Každá kobka byla obalena do&nbsp;tlustých zdí jak mokvající rána do&nbsp;fáčů (proto jsem taky neměl šanci, když jsem se&nbsp;ťukáním pokoušel navázat spojení). A&nbsp;kulatá budova s&nbsp;klášterními celami a&nbsp;ambitem a&nbsp;zahradou-rajským dvorem uprostřed byla pak ještě celá obkroužena další zdí, jakýmsi ochranným pláštěm, který zbraňoval, aby z&nbsp;okýnek cel bylo vidět něco jiného než kousek oblohy.</span></p>
          <p class="chunk" data-nb-ref-number="42" data-nb-words="44" data-nb-chars="254"><span class="idea" data-nb-ref-number="42" id="idea42" data-nb-words="44" data-nb-chars="254">Mě&nbsp;ovšem nejvíc zaujala představa, že&nbsp;ve&nbsp;všech těch celách někdo je. I&nbsp;když se&nbsp;to&nbsp;tak nejevilo. Na&nbsp;všem tu&nbsp;ležely navršené návěje ticha. A&nbsp;to byl taky ten nejintenzivnější zážitek (hned vedle světelné záplavy), který jsem tam, na&nbsp;prahu své cely, zakusil.</span></p>
          <p class="chunk" data-nb-ref-number="43" data-nb-words="63" data-nb-chars="349"><span class="idea" data-nb-ref-number="43" id="idea43" data-nb-words="63" data-nb-chars="349">Ale přece jenom. Pod tím klášterním tichem jako by&nbsp;cosi&nbsp;– úzkostně, ale intenzivně&nbsp;– žilo. Odlepil jsem se&nbsp;od&nbsp;prahu a&nbsp;šel přes chodbu (odvykl jsem si&nbsp;brodit se&nbsp;světlem, a&nbsp;tak jsem šel nejistě, ruce v&nbsp;slepecké pohotovosti) a&nbsp;sloupovím arkád zamířil do&nbsp;zahrady. A&nbsp;na jejím prahu se&nbsp;znova na&nbsp;okamžik zastavil. A&nbsp;připadalo mi&nbsp;to&nbsp;nejspíš jako dno studny.</span></p>
          <p class="chunk" data-nb-ref-number="44" data-nb-words="60" data-nb-chars="321"><span class="idea" data-nb-ref-number="44" id="idea44" data-nb-words="60" data-nb-chars="321">Má&nbsp;studna má&nbsp;stud u&nbsp;dna, napadlo mě, ale to&nbsp;nebylo nic jiného než rým, protože na&nbsp;dně téhle „studny“ byl huňatý a&nbsp;veselý trávník (vrcholilo požehnané babí léto) a&nbsp;uprostřed pak stolek a&nbsp;na něm dva šálky a&nbsp;konvička a&nbsp;vedle na&nbsp;talířku dva krajíce s&nbsp;máslem a&nbsp;medem. A&nbsp;u&nbsp;stolku seděl plešatý Velmistr a&nbsp;naproti prázdné židli.</span></p>
          <p class="chunk" data-nb-ref-number="45" data-nb-words="7" data-nb-chars="35"><span class="idea" data-nb-ref-number="45" id="idea45" data-nb-words="7" data-nb-chars="35">Tak jdou, jdou a&nbsp;líběji se&nbsp;posadit!</span></p>
          <p class="chunk" data-nb-ref-number="46" data-nb-words="29" data-nb-chars="179"><span class="idea" data-nb-ref-number="46" id="idea46" data-nb-words="29" data-nb-chars="179">Udělal jsem dva kroky a&nbsp;zapotácel se&nbsp;jak blbeček vyvedený na&nbsp;sluníčko. Však shora opravdu zářilo slunko, nejbetálnější ze&nbsp;všech zázraků, ten zázrak, jenž mi&nbsp;byl tak dlouho upírán.</span></p>
          <p class="chunk" data-nb-ref-number="47" data-nb-words="31" data-nb-chars="172"><span class="idea" data-nb-ref-number="47" id="idea47" data-nb-words="31" data-nb-chars="172">A&nbsp;tak jsem poprvé posnídal s&nbsp;tím, co&nbsp;se&nbsp;mi&nbsp;pak na&nbsp;dlouhý čas stal nejbližším z&nbsp;lidí. A&nbsp;průvodcem po&nbsp;tajemstvích života a&nbsp;smrti. Ale začněme napřed tím jeho Velmistrovstvím.</span></p>
        </section>
        <section>
          <p class="chunk" data-nb-ref-number="48" data-nb-words="37" data-nb-chars="211"><span class="idea" data-nb-ref-number="48" id="idea48" data-nb-words="37" data-nb-chars="211">Hned jak jsme posnídali, odklidil ze&nbsp;stolu a&nbsp;rozestavěl tam šachovou partii. Byla to&nbsp;první z&nbsp;těch, jichž jsme pak sehráli nebetyčně. Což byl v&nbsp;podstatě jediný způsob, jak jsem tam potom po&nbsp;celý měsíc trávil čas.</span></p>
          <p class="chunk" data-nb-ref-number="49" data-nb-words="112" data-nb-chars="678"><span class="idea" data-nb-ref-number="49" id="idea49" data-nb-words="112" data-nb-chars="678">Nu, nebyl jsem žádný vynikající, náruživý šachista, protože jsem ve&nbsp;škole a&nbsp;nikde ve&nbsp;svém okolí nenašel nikoho, s&nbsp;kým bych mohl hrát. A&nbsp;zaujetí šachovou hrou vždycky začíná tímto živým střetnutím. Ale teď, když jsem dostal příležitost, dělal jsem rychlé pokroky. Velmistr mě&nbsp;vedl k&nbsp;zajímavým kombinačním partiím, o&nbsp;nichž věděl, že&nbsp;mě&nbsp;strhnou, že&nbsp;budou potravou mé&nbsp;nenasytné duši. Samozřejmě jsem už&nbsp;předtím znal jména jako Aljechin, Morphy, Capablanca nebo v&nbsp;těch letech právě velice populární Botvinnik a&nbsp;taky Petrosjan (kterému Velmistr říkal Tygr a&nbsp;o&nbsp;němž byl přesvědčen, že&nbsp;je&nbsp;to&nbsp;budoucí mistr světa), ale teprve teď a&nbsp;tady ta&nbsp;jména oživla a&nbsp;stali se&nbsp;z&nbsp;nich tiší společníci.</span></p>
          <p class="chunk" data-nb-ref-number="50" data-nb-words="95" data-nb-chars="573"><span class="idea" data-nb-ref-number="50" id="idea50" data-nb-words="95" data-nb-chars="573">Určitě jsem se&nbsp;za&nbsp;ten měsíc, co&nbsp;trvalo tohle naše šachové soustředění, naučil docela obstojně hrát a&nbsp;taky mě&nbsp;napadlo, jestli to, co&nbsp;teď prožívám (včetně předchozí etapy v&nbsp;samotce a&nbsp;temnici), není jen nějaká osvědčená kavkazská nebo možná sibiřská metoda, pomocí níž se&nbsp;líhnou mistři do&nbsp;světových turnajových klání, tak jak se&nbsp;kdysi&nbsp;– sevřeni lisem v&nbsp;pitvorných škatulích&nbsp;– vyráběly z&nbsp;dětí zábavné zrůdičky do&nbsp;varieté a&nbsp;cirkusů. A&nbsp;zda v&nbsp;souvislosti s&nbsp;tím i&nbsp;tenhle bizarní klášter, kterému jsem začal říkat Studna, není ve&nbsp;skutečnosti jen velká dutá figura, obří šachová věž?</span></p>
          <p class="chunk" data-nb-ref-number="51" data-nb-words="174" data-nb-chars="1038"><span class="idea" data-nb-ref-number="51" id="idea51" data-nb-words="174" data-nb-chars="1038">Jenže tady něco nehrálo. Kdyby totiž ze&nbsp;mě&nbsp;chtěli vycepovat jednoho z&nbsp;budoucích světových mistrů (a kdyby mě&nbsp;právě kvůli tomu unesli a&nbsp;zazdili do&nbsp;Studny a&nbsp;nechali projít tou torturou samoty a&nbsp;tmy), museli by&nbsp;s&nbsp;tím přece začít dřív než ve&nbsp;třinácti. Nemluvě už&nbsp;o&nbsp;tom, že&nbsp;můj šachový talent nebyl zas tak průkazný. Měl jsem jisté potěšení z&nbsp;těch kombinačních her, ale zrovna tak mě&nbsp;odedávna bavily matematické hádanky, logické rébusy, ale koneckonců i&nbsp;vymýšlení všelijakých klukovských her. Nebyl jsem žádný přirozený a&nbsp;robustní talent, který by&nbsp;bez šachu nedokázal žít. A&nbsp;kvůli požitku ze&nbsp;šachové hry bych si&nbsp;rozhodně nenechal ukousnout palec jako Jacques Plancheur na&nbsp;dvoře Ludvíka&nbsp;XIII. (jak mi&nbsp;o&nbsp;něm v&nbsp;jedné výjimečné chvilce vyprávěl Velmistr). A&nbsp;kromě toho jsem právě zažíval veliké zklamání: vždyť tohle přece nemůže být tím posláním, o&nbsp;němž jsem ještě před chvílí snil, zakuklen v&nbsp;temnotách! Ne, ne, za&nbsp;tím vším musí být ještě cosi jiného. Jediným a&nbsp;pro mě&nbsp;přijatelným vysvětlením by&nbsp;bylo, že&nbsp;jsem teď zas v&nbsp;dalším přípravném stadiu!</span></p>
        </section>
        <section>
          <p class="chunk" data-nb-ref-number="52" data-nb-words="94" data-nb-chars="554"><span class="idea" data-nb-ref-number="52" id="idea52" data-nb-words="94" data-nb-chars="554">Odehrál jsem s&nbsp;Velmistrem dlouhou řadu partií a&nbsp;dá se&nbsp;říct, že&nbsp;mi&nbsp;někdy přímo vedl ruku a&nbsp;zarazil mě&nbsp;nejen, když jsem se&nbsp;chystal udělat nějaký hloupý blundr, jak šachisté říkají chybnému tahu, ale často i&nbsp;tehdy, když se&nbsp;naše hra připodobnila některé ze&nbsp;slavných šachových partií, střetnutí Capablanky s&nbsp;Marshallem, Spielmanna s&nbsp;Rétim, Steinitze s&nbsp;Cigorinem, Kana s&nbsp;Botvinnikem a&nbsp;Aljechina s&nbsp;Euwem, a&nbsp;já se&nbsp;svým tahem chystal z&nbsp;té šťastně rozehrané partie odbočit. Ale to&nbsp;bylo většinou taky to&nbsp;jediné, na&nbsp;co&nbsp;kdy přiváděl řeč. Jinak to&nbsp;byly hry mlčenlivců.</span></p>
          <p class="chunk" data-nb-ref-number="53" data-nb-words="40" data-nb-chars="242"><span class="idea" data-nb-ref-number="53" id="idea53" data-nb-words="40" data-nb-chars="242">Nepochybně i&nbsp;proto byly šachy vybrány. Z&nbsp;temnoty jsem přešel do&nbsp;světla a&nbsp;přísně uzavřeného světa šachové hry, ale zůstávalo mlčení. A&nbsp;při snaze porozumět tomu, uhodnout, kam to&nbsp;všechno směřuje a&nbsp;jaké další stadium mě&nbsp;ještě čeká, jsem neuspěl.</span></p>
          <p class="chunk" data-nb-ref-number="54" data-nb-words="57" data-nb-chars="329"><span class="idea" data-nb-ref-number="54" id="idea54" data-nb-words="57" data-nb-chars="329">Ale pobavím vás. Vedlejším produktem toho každodenního soustředění bylo totiž to, že&nbsp;když jsem pak večer zavřel oči, viděl jsem stále jen šachové figurky. Až&nbsp;se&nbsp;mi&nbsp;zdály takové erotické sny, v&nbsp;nichž figurky se&nbsp;k&nbsp;sobě měly a&nbsp;střelci se&nbsp;zachovali neslušně k&nbsp;dámám a&nbsp;pióni propadli hromadným orgiím a&nbsp;já se&nbsp;probudil s&nbsp;mokrou kutnou.</span></p>
        </section>
        <section>
          <p class="chunk" data-nb-ref-number="55" data-nb-words="58" data-nb-chars="361"><span class="idea" data-nb-ref-number="55" id="idea55" data-nb-words="58" data-nb-chars="361">Byla tak asi polovina září. To&nbsp;jsem poznal podle všemožných přírodních úkazů (i&nbsp;tady mi&nbsp;dostupných). Takže když mě&nbsp;unesli v&nbsp;první polovině srpna, trvalo prvé stadium, kdy jsem byl zamknutý v&nbsp;temné cele, dejme tomu asi měsíc. Tma a&nbsp;samota prodlužují čas. Dovedu si&nbsp;představit, že&nbsp;všichni podzemní a&nbsp;podmořští živočichové důvěrně znají cosi jako zážitek věčnosti.</span></p>
          <p class="chunk" data-nb-ref-number="56" data-nb-words="160" data-nb-chars="930"><span class="idea" data-nb-ref-number="56" id="idea56" data-nb-words="160" data-nb-chars="930">Často se&nbsp;mi&nbsp;stávalo, že&nbsp;jsem na&nbsp;zahradě během šachové partie obrátil oči k&nbsp;obloze, zahleděl se&nbsp;na&nbsp;to&nbsp;modré kolečko vykrojené nad mou hlavou na&nbsp;zářivé nebe nad Studnou. A&nbsp;to jsem pak rychle zapomněl, kde jsem. A&nbsp;Velmistr musel do&nbsp;mě&nbsp;drbnout a&nbsp;přivést mě&nbsp;zpátky k&nbsp;šachovnici. A&nbsp;někdy jsem chtěl o&nbsp;té kouzelné obloze nad Studnou taky něco říct. Ale ihned jsem toho nechal, zamrzlo mi&nbsp;to&nbsp;na&nbsp;rtech, protože jsem rovněž ihned viděl, s&nbsp;jakou nelibostí by&nbsp;to&nbsp;bylo přijato. Jakmile Velmistr postřehl na&nbsp;mé&nbsp;tváři jen zákmit toho, že&nbsp;bych rád promluvil o&nbsp;něčem jiném než o&nbsp;šachu, zatvářil se&nbsp;tak odmítavě, že&nbsp;mě&nbsp;ty&nbsp;roupy hned zas přešly. Došlo mi, že&nbsp;na&nbsp;jakoukoliv otázku, která by&nbsp;se&nbsp;netýkala dušeného matu, Evansova gambitu, Caro-Kannovy obrany, Nimcovičovy indické hry, Rétiho systému či&nbsp;využití falangy rozvinutých pěšců, by&nbsp;mi&nbsp;Velmistr za&nbsp;žádnou cenu neodpověděl. Ale nemohl mi&nbsp;zabránit v&nbsp;těch občasných pohledech nahoru, ze&nbsp;dna Studny.</span></p>
          <p class="chunk" data-nb-ref-number="57" data-nb-words="71" data-nb-chars="431"><span class="idea" data-nb-ref-number="57" id="idea57" data-nb-words="71" data-nb-chars="431">Ale to&nbsp;vykroužené, kulaté nebe nad našimi hlavami mi&nbsp;během těch partií taky ledasco nabídlo. Přelety ptáků, zbloudilých motýlů a&nbsp;často dost vynalézavá skupenství mraků, nemluvě už&nbsp;o&nbsp;tom, že&nbsp;se&nbsp;někdy stalo, že&nbsp;vítr do&nbsp;Studny zavál nějaký lístek ze&nbsp;stromu (a&nbsp;někdy hned celou spršku listí), a&nbsp;jednou dokonce jakýsi papírek, jejž zřejmě vynesl nahoru dlouhým naběrákem vzdušného víru a&nbsp;pak nám ho&nbsp;ten rozpustilý rošťák hodil přes zeď.</span></p>
          <p class="chunk" data-nb-ref-number="58" data-nb-words="111" data-nb-chars="609"><span class="idea" data-nb-ref-number="58" id="idea58" data-nb-words="111" data-nb-chars="609">Seděli jsme právě nad jakousi zapeklitou koncovkou, v&nbsp;níž mi&nbsp;dal Velmistr příležitost proměnit pěšce v&nbsp;dámu, když tu&nbsp;se&nbsp;začal ten papírek krouživě snášet, sice za&nbsp;zády Velmistra, který tak nevěděl, za&nbsp;čím jsem to&nbsp;zvedl hlavu a&nbsp;na co&nbsp;zvědavě hledím, ale podle pohybu mých očí usoudil, že&nbsp;se&nbsp;zas jedná o&nbsp;nějakého motýla, co&nbsp;se&nbsp;nám sem zatoulal, ale když mu&nbsp;papírek přeletěl nad hlavou a&nbsp;poslušně mi&nbsp;přistál v&nbsp;dlani, Velmistr hned chňapl po&nbsp;mé&nbsp;ruce a&nbsp;papírek mi&nbsp;sebral a&nbsp;teprve poté, co&nbsp;ho&nbsp;obrátil a&nbsp;obě strany pečlivě prohlédl, mlčky mi&nbsp;ho&nbsp;zas vrátil, neboť na&nbsp;něm nebylo naprosto nic, takže jsem ho&nbsp;směl vidět.</span></p>
          <p class="chunk" data-nb-ref-number="59" data-nb-words="83" data-nb-chars="467"><span class="idea" data-nb-ref-number="59" id="idea59" data-nb-words="83" data-nb-chars="467">Přiznám se, že&nbsp;jsem nějaký čas čekal, že&nbsp;ta&nbsp;rozmařilá ruka větru mi&nbsp;sem jednou hodí něco, podle čeho poznám, kde stojí Studna a&nbsp;kam mě&nbsp;to&nbsp;vlastně unesli. Aspoň tohle vědět! Ale protože jsem nějaký čas trávil také ve&nbsp;své cele, Velmistr zatím asi stačil vysbírat všecky ty&nbsp;navštívenky a&nbsp;vizitky, co&nbsp;mi&nbsp;vítr naházel do&nbsp;Studny. Dovedl jsem si&nbsp;živě představit, jak se&nbsp;tam čile shýbá pro papírky a&nbsp;jeho čiperná pleš vrhá přitom světelná prasátka až&nbsp;kamsi hluboko do&nbsp;chodby.</span></p>
        </section>
        <section>
          <p class="chunk" data-nb-ref-number="60" data-nb-words="181" data-nb-chars="1055"><span class="idea" data-nb-ref-number="60" id="idea60" data-nb-words="181" data-nb-chars="1055">Jednou odpoledne jsme hráli dlouhou, poklidnou italskou hru, tu&nbsp;variantu, kterou už&nbsp;na&nbsp;počátku sedmnáctého století šťastní italští šachoví mistři pojmenovali giuoco piano, a&nbsp;byli jsme ponoření do&nbsp;té&nbsp;nádherné splendid isolation, již dokáže nabídnout jen uzavřený svět šachové partie, a&nbsp;já se&nbsp;během soustředění, jako vždy, jen tak mimoděk zaposlouchal do&nbsp;zvuků kolem Studny, do&nbsp;těch zvuků sotva postřehnutelných, jako jsou pohyby větví v&nbsp;korunách stromů a&nbsp;práce hlodavců při jejich kořenech. A&nbsp;tu se&nbsp;stalo, že&nbsp;jsem si&nbsp;uvědomil, že&nbsp;už&nbsp;mi&nbsp;vlastně nezáleží na&nbsp;tom, kde jsem. A&nbsp;tak jsem přestal pátrat po&nbsp;tom, kam mě&nbsp;unesli, a&nbsp;začal jsem cítit jako provinění, ba&nbsp;dokonce jako hřích, všechno to&nbsp;své dosavadní usilování a&nbsp;pinožení něco zvědět. A&nbsp;řekl jsem si: Stop! Vždyť kdyby Velmistr chtěl, abych znal, tak by&nbsp;mi&nbsp;to&nbsp;sám pověděl. A&nbsp;když nechce, má&nbsp;jistě závažné důvody. Ale i&nbsp;kdyby neměl žádné, i&nbsp;ty jsem povinen respektovat. A&nbsp;to jsem už&nbsp;toužil po&nbsp;tom, aby bezpečně věděl, že&nbsp;chci jen to, co&nbsp;on&nbsp;bude chtít. Čili pozvolna jsem dozrál k&nbsp;tomu, k&nbsp;čemu mě&nbsp;vyvolili.</span></p>
          <p class="chunk" data-nb-ref-number="61" data-nb-words="109" data-nb-chars="654"><span class="idea" data-nb-ref-number="61" id="idea61" data-nb-words="109" data-nb-chars="654">A&nbsp;stále víc jsem se&nbsp;styděl za&nbsp;to, že&nbsp;jsem pořád ještě jenom kluk, někdo, kdo ještě nedozrál úkolu, jenž na&nbsp;něho bude vložen. A&nbsp;jak jsem vůbec mohl pochybovat, že&nbsp;taky tohle šachové soustředění je&nbsp;zas jenom přípravným stadiem?! Ale vše ve&nbsp;Studni bylo součástí velkolepého a&nbsp;pečlivě organizovaného záměru, takže když jsem pochyboval, nepochybně jsem pochybovat měl, ale zároveň jsem se&nbsp;měl za&nbsp;své pochybnosti stydět. A&nbsp;tím víc jsem se&nbsp;upínal k&nbsp;Velmistrovi. Dnes už&nbsp;vím, že&nbsp;jsem ho&nbsp;rychle začal milovat. Napřed tichou, přilnavou a&nbsp;pak už&nbsp;i&nbsp;bouřlivou synovskou láskou. Konečně jsem našel kohosi, na&nbsp;koho jsem mohl nasměrovat svůj dosud nevybitý synovský cit.</span></p>
          <p class="chunk" data-nb-ref-number="62" data-nb-words="23" data-nb-chars="123"><span class="idea" data-nb-ref-number="62" id="idea62" data-nb-words="23" data-nb-chars="123">A&nbsp;taky to&nbsp;byl od&nbsp;počátku jejich záměr. A&nbsp;právě proto byla zvolena šachová hra jako jedna z&nbsp;forem sbližování Mistra s&nbsp;žákem.</span></p>
          <p class="chunk" data-nb-ref-number="63" data-nb-words="193" data-nb-chars="1095"><span class="idea" data-nb-ref-number="63" id="idea63" data-nb-words="193" data-nb-chars="1095">Šachy jsou autismem ve&nbsp;dvou a&nbsp;zároveň modelem totalitní existence, té&nbsp;podřízené jenom jednomu jedinému plánu, z&nbsp;něhož není úniku. Je&nbsp;to&nbsp;hra, v&nbsp;níž každý váš pohyb je&nbsp;v&nbsp;centru silového pole a&nbsp;každý blbý tah může mít ihned osudové následky. Šachy jsou obrazem nezvratitelné osudovosti. A&nbsp;také odedávna vyvolávají iluzi, jako by&nbsp;v&nbsp;nich byla nakumulována moudrost věků a&nbsp;jako byste se&nbsp;z&nbsp;nich dovídali cosi podstatného o&nbsp;životě. A&nbsp;proto když vás někdo delší čas a&nbsp;soustředěně učí šachové hře, vznikne mezi ním a&nbsp;vámi vztah Mistra a&nbsp;žáka a&nbsp;ten se&nbsp;pak ve&nbsp;zvláštních podmínkách může změnit na&nbsp;fatální závislost. A&nbsp;tak jsem na&nbsp;konci šachového stadia choval už&nbsp;takřka nábožnou úctu ke&nbsp;každému kilogramu Velmistrova tělesného sádla a&nbsp;byl mi&nbsp;víc než kdy můj otec, protože ten mi&nbsp;nebyl skoro ničím. A&nbsp;ve chvíli, kdy jsem se&nbsp;dostal tak daleko a&nbsp;kdy to, ač&nbsp;nevysloveno, čišelo z&nbsp;mých očí, se&nbsp;věci posunuly dál. Už&nbsp;rozumíte? Věci se&nbsp;posouvaly jen tehdy, když se&nbsp;předtím něco posunulo ve&nbsp;mně. Já&nbsp;to&nbsp;ovšem tenkrát ještě takhle neviděl. A&nbsp;pak se&nbsp;tedy stalo cosi, co&nbsp;mě&nbsp;rázem probudilo do&nbsp;naprosto jiné skutečnosti.</span></p>
        </section>
        <section>
          <p class="chunk" data-nb-ref-number="64" data-nb-words="27" data-nb-chars="160"><span class="idea" data-nb-ref-number="64" id="idea64" data-nb-words="27" data-nb-chars="160">Pozdě večer, vlastně už&nbsp;na&nbsp;počátku noci, mě&nbsp;Velmistr ještě přizval k&nbsp;šachové partii. Už&nbsp;to&nbsp;bylo hodně zvláštní, protože v&nbsp;tuhle hodinu jsme dosud nikdy nehráli.</span></p>
          <p class="chunk" data-nb-ref-number="65" data-nb-words="42" data-nb-chars="274"><span class="idea" data-nb-ref-number="65" id="idea65" data-nb-words="42" data-nb-chars="274">Na&nbsp;stolku uprostřed noční zahrady, do&nbsp;tmy ponořeného rajského dvora, plály vedle šachovnice dva vysoké svícny. Až&nbsp;dnes, až&nbsp;z&nbsp;toho velkého odstupu, si&nbsp;taky uvědomuju, že&nbsp;ta&nbsp;noční partie byla tak zatraceně obřadná, až&nbsp;měla charakter jakéhosi náboženského rituálu. Šachová mše?</span></p>
          <p class="chunk" data-nb-ref-number="66" data-nb-words="29" data-nb-chars="162"><span class="idea" data-nb-ref-number="66" id="idea66" data-nb-words="29" data-nb-chars="162">Přes opěradlo židle jsem měl složený plášť. V&nbsp;noci už&nbsp;bylo znát, že&nbsp;neodbytně začal podzim. Když jsem ho&nbsp;rozložil, všiml jsem si, že&nbsp;to&nbsp;není můj obyčejnský plášť.</span></p>
          <p class="chunk" data-nb-ref-number="67" data-nb-words="117" data-nb-chars="710"><span class="idea" data-nb-ref-number="67" id="idea67" data-nb-words="117" data-nb-chars="710">Velmistr mě&nbsp;při té&nbsp;noční hře od&nbsp;počátku vedl k&nbsp;tomu, abychom sehráli partii totožnou s&nbsp;tou, co&nbsp;někdy na&nbsp;konci devatenáctého století hrál pražský rodák William Steinitz s&nbsp;Curtem von Bardelebenem v&nbsp;přístavním městě Hastingsu, na&nbsp;břehu Lamanšského průlivu. A&nbsp;po usilovné hře se&nbsp;Velmistr, který měl bílé (taky proto, aby mohl líp určovat běh té&nbsp;partie), octl ve&nbsp;zdánlivě velice nepříznivém postavení. Měl totiž napadeny všechny figury a&nbsp;hrozil mu&nbsp;mat. A&nbsp;tu mě&nbsp;překvapil šachem věží přistavenou před krále. Dosti rychle jsem pochopil, že&nbsp;nemohu tu&nbsp;věž brát, ale v&nbsp;okamžiku, kdy jsem už&nbsp;začal vidět tu&nbsp;nádhernou a&nbsp;slavnou matovou kombinaci bílého, Velmistr se&nbsp;zvedl, sfoukl svíčky a&nbsp;řekl, že&nbsp;partii dohrajeme příště.</span></p>
        </section>
        <section>
          <p class="chunk" data-nb-ref-number="68" data-nb-words="85" data-nb-chars="537"><span class="idea" data-nb-ref-number="68" id="idea68" data-nb-words="85" data-nb-chars="537">Ráno jsem se&nbsp;probudil podivně a&nbsp;nevysvětlitelně zmaten a&nbsp;chystal jsem se, že&nbsp;vstanu a&nbsp;poběžím do&nbsp;zahrady na&nbsp;snídani a&nbsp;taky dohrát tu&nbsp;přerušenou noční partii (se slavnou Steinitzovou matovou kombinací). A&nbsp;tu jsem uslyšel šum lidských hlasů. Uvnitř kláštera! Uvnitř Studny! Seděl jsem na&nbsp;kavalci a&nbsp;díval se&nbsp;na&nbsp;přivřené dveře a&nbsp;sečtělému klukovi, jakým jsem byl, se&nbsp;okamžitě připomenul závěr Poeovy povídky Jáma a&nbsp;kyvadlo: „Ozval se&nbsp;zmatený šum lidských hlasů! Francouzská armáda vstoupila do&nbsp;Toleda. Inkvizice byla v&nbsp;rukou svých nepřátel.“</span></p>
          <p class="chunk" data-nb-ref-number="69" data-nb-words="27" data-nb-chars="149"><span class="idea" data-nb-ref-number="69" id="idea69" data-nb-words="27" data-nb-chars="149">Škubl jsem sebou, vyskočil z&nbsp;lůžka, ničemu jsem nerozuměl, rozběhl se&nbsp;ke&nbsp;dveřím a&nbsp;už jsem stál na&nbsp;chodbě. A&nbsp;vyprskl jsem smíchy. Och, jaká to&nbsp;armáda!</span></p>
          <p class="chunk" data-nb-ref-number="70" data-nb-words="78" data-nb-chars="475"><span class="idea" data-nb-ref-number="70" id="idea70" data-nb-words="78" data-nb-chars="475">Po&nbsp;trávníku kolem dokola se&nbsp;vlekly dětské postavičky, osmiletí, desetiletí, dvanáctiletí kluci a&nbsp;mezi nimi dvě děvčátka. Byli všichni přepadlí, bílí jak mouční červi, jak laboratorní myšky teď právě vypuštěné z&nbsp;kotců, motali se&nbsp;tam a&nbsp;stínili si&nbsp;oči před podzimním sluníčkem, hučeli a&nbsp;šuměli a&nbsp;každou chvíli se&nbsp;jejich hlásky prudce zvedly, ale okamžitě zas vystrašeně zmlkly. Otočil jsem se. Za&nbsp;mými zády stál Velmistr a&nbsp;přiložil prst ke&nbsp;rtům a&nbsp;pokynul mi, abych se&nbsp;dál díval.</span></p>
          <p class="chunk" data-nb-ref-number="71" data-nb-words="88" data-nb-chars="481"><span class="idea" data-nb-ref-number="71" id="idea71" data-nb-words="88" data-nb-chars="481">Děti&nbsp;– a&nbsp;jako bych zapomněl, že&nbsp;jsem taky jen děcko&nbsp;– byly provázeny dvěma dozorci. Ti&nbsp;sice nedrželi v&nbsp;rukách karabáče ani sukovité provazy, ale nebylo pochyb, že&nbsp;něco takového k&nbsp;nim patří a&nbsp;že jsou to&nbsp;opravdu vězeňští dozorci a&nbsp;že ty&nbsp;děti to&nbsp;moc dobře vědí. Stál jsem tam s&nbsp;Velmistrem mezi sloupy arkády, pozoroval ten šrumec na&nbsp;rajském dvoře a&nbsp;některé z&nbsp;děcek se&nbsp;po&nbsp;nás občas podívalo, ale ihned zas sklopilo oči. Považovalo nás za&nbsp;další dva dozorce. Dozorce otce a&nbsp;dozorce syna?</span></p>
          <p class="chunk" data-nb-ref-number="72" data-nb-words="66" data-nb-chars="370"><span class="idea" data-nb-ref-number="72" id="idea72" data-nb-words="66" data-nb-chars="370">Už&nbsp;jsem nepochyboval, že&nbsp;ta&nbsp;děcka tady byla od&nbsp;počátku se&nbsp;mnou, po&nbsp;celý ten čas napěchována do&nbsp;temných a&nbsp;zamknutých cel, ale s&nbsp;nimi jistě nikdo nehrál šachy a&nbsp;žádné z&nbsp;nich nemělo svého Velmistra jako já, nýbrž na&nbsp;celé to&nbsp;stádo byli jen dva primitivní a&nbsp;suroví dozorci. A&nbsp;zatímco já&nbsp;už&nbsp;několik týdnů požíval dobrodiní slunce a&nbsp;klášterní zahrady, je&nbsp;vypustili teprve dnes.</span></p>
          <p class="chunk" data-nb-ref-number="73" data-nb-words="37" data-nb-chars="226"><span class="idea" data-nb-ref-number="73" id="idea73" data-nb-words="37" data-nb-chars="226">Pochopil jsem, že&nbsp;dnešním ránem se&nbsp;zas cosi končí a&nbsp;něco dalšího počíná. Už&nbsp;jsme nedohráli tu&nbsp;hastingskou Steinitzovu partii, stolek, na&nbsp;němž jsme snídávali a&nbsp;hrávali, ze&nbsp;zahrady zmizel a&nbsp;šachy byly, zdá se, navždy zapomenuty.</span></p>
          <p class="chunk" data-nb-ref-number="74" data-nb-words="40" data-nb-chars="252"><span class="idea" data-nb-ref-number="74" id="idea74" data-nb-words="40" data-nb-chars="252">Můj Velmistr, nejtlustší a&nbsp;nejplešatější ze&nbsp;všech, co&nbsp;jich zem nosí, mě&nbsp;požádal, abych byl dostatečně trpělivý. Každá opravdová velikost má&nbsp;za&nbsp;předstupeň děs a&nbsp;možná taky cosi jako pachuť slizkého odporu. A&nbsp;taky proto je&nbsp;tak nedostupná obyčejným lidem.</span></p>
          <p class="chunk" data-nb-ref-number="75" data-nb-words="58" data-nb-chars="352"><span class="idea" data-nb-ref-number="75" id="idea75" data-nb-words="58" data-nb-chars="352">Několik dní jsem nevylezl ze&nbsp;své cely. Ležel jsem na&nbsp;pryčně, oči obrácené ku&nbsp;stropu, nejedl jsem, jen pil studenou vodu ze&nbsp;džbánu postaveného hned pod pryčnou. Velmistr mě&nbsp;nerušil, protože moc dobře věděl, že&nbsp;svatost je&nbsp;obrovské břemeno, k&nbsp;jehož přijetí je&nbsp;třeba se&nbsp;napřed velice důkladně připravit. K&nbsp;tomu se&nbsp;jistě vztahovala jeho slova o&nbsp;trpělivosti.</span></p>
          <p class="chunk" data-nb-ref-number="76" data-nb-words="85" data-nb-chars="473"><span class="idea" data-nb-ref-number="76" id="idea76" data-nb-words="85" data-nb-chars="473">Byl jsem nejstarší z&nbsp;děcek tady ve&nbsp;Studni. Na&nbsp;mně jednou spočine největší tíha zodpovědnosti. Ostatní děcka to&nbsp;věděla a&nbsp;dávala mi&nbsp;to&nbsp;všemožně najevo, až&nbsp;mi&nbsp;to&nbsp;vadilo. Ne, omlouvám se, teď jsem to&nbsp;neřekl poctivě. Asi bych měl říct, že&nbsp;mi&nbsp;to&nbsp;někdy trochu vadilo, ale zároveň mě&nbsp;to&nbsp;svým způsobem dojímalo. A&nbsp;možná, že&nbsp;jsem se&nbsp;dokonce dojímal sám nad sebou. S&nbsp;ostatními dětmi se&nbsp;pracovalo trochu jinak než se&nbsp;mnou. Od&nbsp;začátku až&nbsp;do&nbsp;konce jsem stále cítil své výsadní postavení.</span></p>
          <p class="chunk" data-nb-ref-number="77" data-nb-words="53" data-nb-chars="348"><span class="idea" data-nb-ref-number="77" id="idea77" data-nb-words="53" data-nb-chars="348">Když nás tenkrát hledali na&nbsp;školách (pod záminkou verbování do&nbsp;vojenských škol a&nbsp;učilišť), hledali ty&nbsp;nejlepší z&nbsp;nejlepších, naději národa a&nbsp;jeho budoucí výkvět. A&nbsp;já byl vybrán jako nejnadějnější z&nbsp;nadějných. A&nbsp;nejvýkvětovatější. Proto jsem tady směl stát hned vedle Velmistra. Třináctiletý kluk, dámy a&nbsp;pánové, který sežral moudrost celého světa.</span></p>
        </section>
        <section>
          <p class="chunk" data-nb-ref-number="78" data-nb-words="74" data-nb-chars="437"><span class="idea" data-nb-ref-number="78" id="idea78" data-nb-words="74" data-nb-chars="437">Běžely dny a&nbsp;týdny a&nbsp;posléze nastal nevlídný čas. A&nbsp;poté, co&nbsp;v&nbsp;jediném dnu studený vítr navršil na&nbsp;dně Studny celou hromadu mokrého listí, nepředstavitelně se&nbsp;mi&nbsp;zastesklo uvidět někdy zase hustý smíšený les, jak pozvolna stoupá do&nbsp;svahu, anebo aspoň jeho modrou siluetu v&nbsp;dáli. Ale hned jsem tomu uťal tipec a&nbsp;příští ráno pokryla trávu ve&nbsp;Studni jinovatka a&nbsp;dozorci se&nbsp;opravdu činili, aby odklidili a&nbsp;vysbírali všechno to&nbsp;hnijící listí.</span></p>
          <p class="chunk" data-nb-ref-number="79" data-nb-words="188" data-nb-chars="1129"><span class="idea" data-nb-ref-number="79" id="idea79" data-nb-words="188" data-nb-chars="1129">A&nbsp;tady je&nbsp;třeba vědět, že&nbsp;nikdo z&nbsp;nás dětí nebyl zásadně používán k&nbsp;žádným pracím. Můj Velmistr, který měl taky dohled nad dozorci, přísně dbal, aby si&nbsp;plnili všechny povinnosti, k&nbsp;nimž náležel i&nbsp;hospodářský chod kláštera. Jednou v&nbsp;noci jsem byl svědkem (už jsem zmínil, že&nbsp;mi&nbsp;Velmistr už&nbsp;ani na&nbsp;noc nezamykal celu?), jak dozorci přenášeli dovnitř konve, bedny a&nbsp;várnice s&nbsp;proviantem a&nbsp;dalšími nezbytnostmi, bez nichž se&nbsp;ani tak asketický klášterní provoz neobejde. Nemohli jsme si&nbsp;dovolit důslednou izolaci od&nbsp;vnějšího světa. Jakási pupeční šňůra pořád zůstávala. A&nbsp;to pak ovšem znamenalo, že&nbsp;jedna z&nbsp;těch dvanácti cel rozmístěných v&nbsp;kruhové chodbě kol rajského dvora, jedna z&nbsp;těch cel byla falešná. Nebyla to&nbsp;ve&nbsp;skutečnosti žádná cela, ale průchod ven i&nbsp;dovnitř. Takže tlama toho kláštera a&nbsp;zároveň jeho kloaka? Ovšem, mí&nbsp;chtiví naslouchači, tlama i&nbsp;kloaka! Touhle falešnou celou se&nbsp;klášter krmil i&nbsp;napájel, ale tudy se&nbsp;taky vynášely odpadky, moč, sračky i&nbsp;zvratky (Studna, jak byla narychlo a&nbsp;jen na&nbsp;jedno použití postavena, neměla totiž žádnou kanalizaci). V&nbsp;tomto a&nbsp;nejen v&nbsp;tomto smyslu byl ten klášter taky cosi jako zvíře.</span></p>
          <p class="chunk" data-nb-ref-number="80" data-nb-words="144" data-nb-chars="853"><span class="idea" data-nb-ref-number="80" id="idea80" data-nb-words="144" data-nb-chars="853">Ale když dovolíte, přece jen bych se&nbsp;ještě rád vrátil k&nbsp;tomu počasí. Jednou odpoledne se&nbsp;nám začaly na&nbsp;rajský dvůr sypat sněhové vločky. A&nbsp;nemohu popřít, že&nbsp;to&nbsp;bylo něco parádního. Vždyť doposud jsme tady měli z&nbsp;těch přírodních produktů jen ten dětským stádem zdupaný trávník a&nbsp;hromadu mokrého listí (a&nbsp;dva tři zbloudilé motýly). Až&nbsp;teď nám sem majestát přírody vsunul svůj dlouhý, bílý, klátivý chobot. (A&nbsp;pozorný posluchač mi&nbsp;teď vytkne, že&nbsp;tu&nbsp;už&nbsp;podruhé používám přirovnání s&nbsp;chobotem, uhodli jste: jsem vysazený na&nbsp;slony.) A&nbsp;dětem, co&nbsp;se&nbsp;právě sunuly ve&nbsp;zbožném zástupu chodbou, se&nbsp;z&nbsp;toho sněhového nadělení rozzářily oči. A&nbsp;jako by&nbsp;je&nbsp;to&nbsp;na&nbsp;chvíli vysvobodilo z&nbsp;toho smutného prokletí, v&nbsp;němž zde setrvávaly. A&nbsp;teď se&nbsp;zas ukázalo, že&nbsp;jsou to&nbsp;pořád ještě jen obyčejnské a&nbsp;docela normální děti, které ještě dokáží propadnout nezřízené dětské radosti.</span></p>
          <p class="chunk" data-nb-ref-number="81" data-nb-words="99" data-nb-chars="543"><span class="idea" data-nb-ref-number="81" id="idea81" data-nb-words="99" data-nb-chars="543">Ale bohužel to&nbsp;přehnaly, nešťastně to&nbsp;nezvládly a&nbsp;s&nbsp;těmi nejhoršími obavami jsem se&nbsp;díval, jak dvě děcka vyběhla na&nbsp;chodbě z&nbsp;řady a&nbsp;rovnou do&nbsp;sněhu, dřepla si&nbsp;tam a&nbsp;nabrala plné hrsti a&nbsp;uhnětla z&nbsp;nich koule. A&nbsp;to se&nbsp;už&nbsp;utrhla další děcka a&nbsp;najednou jich celý řetěz běžel se&nbsp;smíchem do&nbsp;sněhu, jako by&nbsp;úplně zapomněla, kde jsou. A&nbsp;dozorci, kteří tam napřed nechali ta&nbsp;prvá dvě děcka vběhnout, se&nbsp;ale rychle vzpamatovali. Ne, tak to&nbsp;není. Zas jsem dosti rychle pochopil, že&nbsp;je&nbsp;tam totiž nechali vběhnout záměrně. Aby pak mohli udělat, co&nbsp;udělali.</span></p>
          <p class="chunk" data-nb-ref-number="82" data-nb-words="72" data-nb-chars="428"><span class="idea" data-nb-ref-number="82" id="idea82" data-nb-words="72" data-nb-chars="428">Náhle jeden z&nbsp;dozorců zařval, až&nbsp;všechna děcka ztuhla. A&nbsp;ten druhý pak šel mezi ta, co&nbsp;vběhla do&nbsp;sněhu, procházel mezi nimi, strachem zkoprnělými, a&nbsp;pak si&nbsp;zcela náhodně, tvrdím, vybral jedno z&nbsp;nich a&nbsp;hranou dlaně mu&nbsp;jak králíkovi střihl takovou, že&nbsp;děcko s&nbsp;chroptěním padlo obličejem do&nbsp;sněhu. A&nbsp;oba dozorci ho&nbsp;hned odtáhli. Stačil jsem ještě zahlédnout ten obličejík, dokořán vytřeštěné oči a&nbsp;v&nbsp;otevřených ústech hroudu sněhu.</span></p>
          <p class="chunk" data-nb-ref-number="83" data-nb-words="40" data-nb-chars="239"><span class="idea" data-nb-ref-number="83" id="idea83" data-nb-words="40" data-nb-chars="239">Ostatní děcka ani nevzdechla a&nbsp;rychle se&nbsp;zas seřadila na&nbsp;chodbě. Toho chlapce jsem pak už&nbsp;nikdy neviděl. To, co&nbsp;by&nbsp;kdekoli jinde bylo trestáno jen jako kázeňský přestupek, se&nbsp;zde stíhalo jako vzpoura, jež musela být v&nbsp;zárodku zlikvidována.</span></p>
        </section>
        <section>
          <p class="chunk" data-nb-ref-number="84" data-nb-words="45" data-nb-chars="295"><span class="idea" data-nb-ref-number="84" id="idea84" data-nb-words="45" data-nb-chars="295">Ve&nbsp;Studni byl dodržován velice přísný klášterní až&nbsp;kasárenský řád. Charakterizovalo ho&nbsp;už&nbsp;to&nbsp;oblečení (cosi mezi kutnou a&nbsp;uniformou, totiž trpasličí kutnou a&nbsp;trpasličí uniformou pro naše dětské postavičky) a&nbsp;zapsán byl v&nbsp;našem každodenním programu. Ale zpět, vidíte, na&nbsp;něco jsem málem zapomněl.</span></p>
          <p class="chunk" data-nb-ref-number="85" data-nb-words="55" data-nb-chars="339"><span class="idea" data-nb-ref-number="85" id="idea85" data-nb-words="55" data-nb-chars="339">K&nbsp;tomu nejpřísnějšímu řeholnímu řádu totiž patřilo i&nbsp;to, že&nbsp;jsme byli všichni zbaveni svých civilních jmen. V&nbsp;předchozím, šachovém stadiu se&nbsp;mnou Velmistr občas mluvil, ale jistě jste si&nbsp;všimli, že&nbsp;se&nbsp;přitom důsledně vyhýbal jakémukoli oslovení, byl jsem pro něho bezejmenný. A&nbsp;teď mi&nbsp;bylo přiděleno jméno nové, jak tomu bývá v&nbsp;klášterech.</span></p>
        </section>
        <section>
          <p class="chunk" data-nb-ref-number="86" data-nb-words="70" data-nb-chars="400"><span class="idea" data-nb-ref-number="86" id="idea86" data-nb-words="70" data-nb-chars="400">Poté, co&nbsp;jsem vyšel z&nbsp;temnice, jsem začal počítat dny, a&nbsp;tak jsem věděl, že&nbsp;šachové stadium netrvalo déle než měsíc, a&nbsp;odhadl, že&nbsp;přibližně stejně trvalo i&nbsp;stadium izolace a&nbsp;tmy. A&nbsp;v&nbsp;třetím stadiu, v&nbsp;tom, v&nbsp;němž jsem se&nbsp;právě nacházel, uplynulo už&nbsp;čtyřicet dnů jakéhosi zkušebního noviciátu. A&nbsp;na jeho konci nás Velmistr shromáždil na&nbsp;rajském dvoře, abychom přijali ne&nbsp;jedno, ale hned dvě nová jména.</span></p>
          <p class="chunk" data-nb-ref-number="87" data-nb-words="54" data-nb-chars="307"><span class="idea" data-nb-ref-number="87" id="idea87" data-nb-words="54" data-nb-chars="307">Ale to&nbsp;prvé bylo naprosto bezcenné. Bylo to&nbsp;jen nové, falešné, krycí civilní jméno, jež mělo posloužit jen k&nbsp;tomu, aby zastřelo naše původní. Bylo to&nbsp;jméno&nbsp;– liščí ohon, které mělo smazat naši totožnost. S&nbsp;těmito falešnými jmény jsme se&nbsp;měli, až&nbsp;nadejde čas, vrátit zas do&nbsp;světa, z&nbsp;něhož jsme byli vytrženi.</span></p>
          <p class="chunk" data-nb-ref-number="88" data-nb-words="7" data-nb-chars="46"><span class="idea" data-nb-ref-number="88" id="idea88" data-nb-words="7" data-nb-chars="46">Říkám to&nbsp;dost srozumitelně? Dobře, pojďme dál.</span></p>
        </section>
        <section>
          <p class="chunk" data-nb-ref-number="89" data-nb-words="85" data-nb-chars="527"><span class="idea" data-nb-ref-number="89" id="idea89" data-nb-words="85" data-nb-chars="527">Vedle těchto bezvýznamných a&nbsp;falešných civilních jmen, s&nbsp;nimiž jsme se&nbsp;měli zas jednou objevit na&nbsp;veřejnosti, jsme dostali ještě jména další, ta&nbsp;pravá, ta&nbsp;klášterní, jména, jež zas naopak nebudou nikdy v&nbsp;souvislosti s&nbsp;námi na&nbsp;veřejnosti vyslovena a&nbsp;jež jsme měli střežit jako zřítelnice oka. A&nbsp;právě tahle jména měla být odměnou za&nbsp;to, co&nbsp;už&nbsp;vbrzku vykonáme, tou nejvýsostnější a&nbsp;posvátnou odměnou. Ale jsou určena výhradně jen pro tuto klášterní komunitu a&nbsp;před světem navždy ukryta až&nbsp;v&nbsp;nejintimnějších hlubinách našich duší.</span></p>
          <p class="chunk" data-nb-ref-number="90" data-nb-words="118" data-nb-chars="757"><span class="idea" data-nb-ref-number="90" id="idea90" data-nb-words="118" data-nb-chars="757">A&nbsp;tahle naše interní, tajná a&nbsp;jen řeholní jména, přidělená nám na&nbsp;konci zkušebního noviciátu, byla posbírána z&nbsp;náhrobků a&nbsp;pomníčků, ale začasto jen z&nbsp;větru, ohně a&nbsp;vody, protože po&nbsp;některých jejich původních nositelích nezůstala ani hrst hlíny, ani náprstek popela. Byla to&nbsp;totiž jména po&nbsp;mrtvých hrdinech a&nbsp;mučednících revolucí, po&nbsp;těch, kteří buď zemřeli v&nbsp;boji za&nbsp;ideály revoluce, nebo byli pro ně&nbsp;zavražděni či&nbsp;popraveni. A&nbsp;tak mezi mými maličkými bratry a&nbsp;sestrami v&nbsp;trpasličích kutnách byla taková řeholní jména jako například Karl Liebknecht a&nbsp;Rosa Luxemburgová, Nicola Sacco a&nbsp;Bartolomeo Vanzetti, Nikos Belojannis a&nbsp;Sergej Kirov, Oleg Koševoj a&nbsp;Zoja Kosmoděmjanská, Federico García Lorca, Maximilien de&nbsp;Robespierre, Jean Paul Marat a&nbsp;Angelo Vratič.</span></p>
          <p class="chunk" data-nb-ref-number="91" data-nb-words="17" data-nb-chars="101"><span class="idea" data-nb-ref-number="91" id="idea91" data-nb-words="17" data-nb-chars="101">A&nbsp;já byl Spartakus. A&nbsp;tím jménem bylo samozřejmě taky vysloveno, jak důležitá role mi&nbsp;bude přiřknuta.</span></p>
        </section>
        <section>
          <p class="chunk" data-nb-ref-number="92" data-nb-words="21" data-nb-chars="124"><span class="idea" data-nb-ref-number="92" id="idea92" data-nb-words="21" data-nb-chars="124">Ale než přejdu k&nbsp;tomu, proč to&nbsp;vlastně všechno vyprávím a&nbsp;proč mi&nbsp;tu&nbsp;nasloucháte, neodpustím si&nbsp;ještě jednu smutnou příhodu.</span></p>
          <p class="chunk" data-nb-ref-number="93" data-nb-words="98" data-nb-chars="565"><span class="idea" data-nb-ref-number="93" id="idea93" data-nb-words="98" data-nb-chars="565">Právě zmíněný Maximilien de&nbsp;Robespierre, takto dvanáctiletý kluk a&nbsp;vlastně jen o&nbsp;tři měsíce mladší než já&nbsp;a&nbsp;skoro stejně tak zdatný, chytrý a&nbsp;obratný a&nbsp;musím připustit, že&nbsp;i&nbsp;velice odvážný, se&nbsp;pokusil ke&nbsp;mně přiblížit, protože nosil v&nbsp;hlavě jakousi ideu a&nbsp;byl přesvědčený o&nbsp;tom, že&nbsp;ve&nbsp;mně najde pro ni&nbsp;společníka. Uvažoval totiž o&nbsp;útěku ze&nbsp;Studny, a&nbsp;sice v&nbsp;souvislosti s&nbsp;tou klášterní tlamou a&nbsp;kloakou, jak jsem vám ji&nbsp;už&nbsp;představil. Měl to&nbsp;všechno pěkně promyšlené, dokonale vyšpekulované, ale nemohl se&nbsp;do&nbsp;toho pustit sám. Ten útěk byl uskutečnitelný jen ve&nbsp;dvou.</span></p>
          <p class="chunk" data-nb-ref-number="94" data-nb-words="41" data-nb-chars="247"><span class="idea" data-nb-ref-number="94" id="idea94" data-nb-words="41" data-nb-chars="247">A&nbsp;všimněte si, že&nbsp;většina útěků je&nbsp;uskutečnitelná pouze ve&nbsp;dvou. A&nbsp;na tom taky dost často ztroskotají. Koneckonců i&nbsp;hrabě Monte Christo využil k&nbsp;útěku abbého Fariu, i&nbsp;když už&nbsp;jen tuhého a&nbsp;napytlovaného, ale možná právě proto naprosto spolehlivého.</span></p>
          <p class="chunk" data-nb-ref-number="95" data-nb-words="82" data-nb-chars="526"><span class="idea" data-nb-ref-number="95" id="idea95" data-nb-words="82" data-nb-chars="526">Maximilien de&nbsp;Robespierre byl z&nbsp;nejzajímavějších kluků, co&nbsp;jsem kdy potkal, a&nbsp;myslím, že&nbsp;kdybych pomýšlel na&nbsp;útěk já, byl by&nbsp;to&nbsp;určitě on, koho bych chtěl za&nbsp;komplice. Jenže já&nbsp;na&nbsp;útěk vůbec nepomýšlel. A&nbsp;tak Maximilien de&nbsp;Robespierre hledal za&nbsp;mě&nbsp;náhradníka a&nbsp;obrátil se&nbsp;přitom na&nbsp;jedenáctiletého pořízka odkudsi z&nbsp;venkova, z&nbsp;jakési školy v&nbsp;Podkrkonoší, na&nbsp;chlapce pojmenovaného podle umučeného mexického revolucionáře Pancho Villa. A&nbsp;Pancho Villa byl čistá, kamarádská duše, takže ho&nbsp;Maximilien de&nbsp;Robespierre snadno ukecal.</span></p>
          <p class="chunk" data-nb-ref-number="96" data-nb-words="76" data-nb-chars="450"><span class="idea" data-nb-ref-number="96" id="idea96" data-nb-words="76" data-nb-chars="450">A&nbsp;den poté, co&nbsp;se&nbsp;všechno tak nešťastně seběhlo, nás zas shromáždili na&nbsp;rajském dvoře a&nbsp;Velmistr nám oznámil, že&nbsp;dva z&nbsp;nás, ti, kteří nosili jména velkého francouzského a&nbsp;velkého mexického revolucionáře, se&nbsp;zpronevěřili svým svatým patronům a&nbsp;budeme tedy přítomni aktu, jenž je&nbsp;těch jmen zas zprostí. A&nbsp;Velmistr stál přitom s&nbsp;rukama ukrytýma za&nbsp;zády a&nbsp;my kolem něho v&nbsp;půlkruhu. Ale ani Maximilien de&nbsp;Robespierre, ani Pancho Villa už&nbsp;mezi námi nebyli.</span></p>
          <p class="chunk" data-nb-ref-number="97" data-nb-words="94" data-nb-chars="612"><span class="idea" data-nb-ref-number="97" id="idea97" data-nb-words="94" data-nb-chars="612">Přes mnišskou kutnu jsme měli těžké černé kabáty, ve&nbsp;vzduchu už&nbsp;zas poletovalo jemné sněhové pápěří a&nbsp;podle mého robinsonovského kalendáře byly teď právě Vánoce a&nbsp;možná zrovna Štědrý den. Však už&nbsp;taky slunko zapadlo a&nbsp;vysoko nad rajským dvorem se&nbsp;objevila prvá hvězda, ta&nbsp;zvěstující narození Spasitele, když Velmistr vyzval Rosu Luxemburgovou a&nbsp;Zoju Kosmoděmjanskou, desetileté holčičky, které hrdě nosily jména zavražděné německé revolucionářky a&nbsp;umučené sovětské partyzánky, aby přistoupily blíž. A&nbsp;když se&nbsp;tak stalo, natáhl před sebe ruce, dosud ukryté za&nbsp;zády, a&nbsp;hle, v&nbsp;každé z&nbsp;nich mokvající papírový sáček.</span></p>
          <p class="chunk" data-nb-ref-number="98" data-nb-words="107" data-nb-chars="613"><span class="idea" data-nb-ref-number="98" id="idea98" data-nb-words="107" data-nb-chars="613">Obřad byl dokonale připravený, neboť v&nbsp;tu samou chvíli vyšli z&nbsp;obou stran dětského půlkruhu ti&nbsp;dva dozorci a&nbsp;každý z&nbsp;nich nesl klec a&nbsp;v&nbsp;ní velkou krysu nebo snad potkana. (Už jsem vám řekl, že&nbsp;ve&nbsp;Studni bylo dost potkanů nebo snad krys, přestože dozorci na&nbsp;ně&nbsp;líčili pasti a&nbsp;sypali jim otrávené zrní? Ne, promiňte, nezdržujme.) Klece postavili k&nbsp;nohám Rosy Luxemburgové a&nbsp;Zoji Kosmoděmjanské a&nbsp;viděl jsem, jaká směs hrůzy a&nbsp;hnusu a&nbsp;odporu padla na&nbsp;obě holčičky, ale necouvly a&nbsp;nepohnuly se. Pak převzaly od&nbsp;Velmistra ty&nbsp;dva papírové sáčky a&nbsp;jejich krvavým obsahem nakrmily potkany nebo snad krysy ve&nbsp;dvou klecích.</span></p>
          <p class="chunk" data-nb-ref-number="99" data-nb-words="40" data-nb-chars="239"><span class="idea" data-nb-ref-number="99" id="idea99" data-nb-words="40" data-nb-chars="239">Zatmělo se&nbsp;mi&nbsp;před očima a&nbsp;zvracel jsem. Všichni jsme tam sborově a&nbsp;půlkruhově zvraceli. Jen ta&nbsp;dvě děvčátka, nad nimiž stál Velmistr jak veliký strážný anděl a&nbsp;roztaženýma rukama se&nbsp;dotýkal jejich ramínek, se&nbsp;usmívala. Pokud to&nbsp;byl úsměv.</span></p>
        </section>
        <section>
          <p class="chunk" data-nb-ref-number="100" data-nb-words="78" data-nb-chars="448"><span class="idea" data-nb-ref-number="100" id="idea100" data-nb-words="78" data-nb-chars="448">Ale když už&nbsp;jsem uvedl ty&nbsp;dva příklady&nbsp;– potrestání nekázně při příležitosti prvého sněhu a&nbsp;obřad vyobcování dvou dezertérů&nbsp;– měl bych k&nbsp;tomu hned dodat, že&nbsp;byly pro náš pobyt ve&nbsp;Studni něčím naprosto výjimečným. Kázeňská selhání nebo pokusy o&nbsp;útěk se&nbsp;tam pak už&nbsp;nikdy neopakovaly. Po&nbsp;zmizení Maximiliena de&nbsp;Robespierra a&nbsp;Pancho Villa tam vládl už&nbsp;jen přísný řád a&nbsp;všichni (a&nbsp;myslím teď děti, o&nbsp;dozorcích bude ještě řeč) na&nbsp;něho rychle přistoupili.</span></p>
          <p class="chunk" data-nb-ref-number="101" data-nb-words="24" data-nb-chars="132"><span class="idea" data-nb-ref-number="101" id="idea101" data-nb-words="24" data-nb-chars="132">Ale vidíte, vidíte? Chtěl jsem vás teď zas o&nbsp;něco ošidit! Protože se&nbsp;odehrálo ještě cosi, co&nbsp;ale zůstalo jen mezi mnou a&nbsp;Velmistrem.</span></p>
          <p class="chunk" data-nb-ref-number="102" data-nb-words="72" data-nb-chars="370"><span class="idea" data-nb-ref-number="102" id="idea102" data-nb-words="72" data-nb-chars="370">Už&nbsp;krátce potom, co&nbsp;jsem směl zas vidět světlo a&nbsp;slyšet hlasy, se&nbsp;ve&nbsp;mně začal probouzet život se&nbsp;vším všudy. V&nbsp;noci jsem se&nbsp;převaloval na&nbsp;své pryčně a&nbsp;společnost mi&nbsp;tam často dělala Pamela Janáčková. Nemusel jsem se&nbsp;ani moc namáhat, aby se&nbsp;mi&nbsp;vybavila její velice živá představa, a&nbsp;hned se&nbsp;mi&nbsp;tam svlékla a&nbsp;pak vzala mou ruku a&nbsp;položila si&nbsp;ji&nbsp;někam a&nbsp;já vzal její ruku…</span></p>
          <p class="chunk" data-nb-ref-number="103" data-nb-words="21" data-nb-chars="111"><span class="idea" data-nb-ref-number="103" id="idea103" data-nb-words="21" data-nb-chars="111">Pojďme k&nbsp;tobě do&nbsp;cely, řekl mi&nbsp;Velmistr. A&nbsp;tam se&nbsp;zastavil před mým kavalcem a&nbsp;štítivým malíčkem na&nbsp;něj ukázal:</span></p>
          <p class="chunk" data-nb-ref-number="104" data-nb-words="18" data-nb-chars="106"><span class="idea" data-nb-ref-number="104" id="idea104" data-nb-words="18" data-nb-chars="106">Nejcennějším tvým statkem je&nbsp;čistota. Škoda, že&nbsp;to&nbsp;nevíš, a&nbsp;škoda, že&nbsp;každou noc klesáš na&nbsp;úroveň zvířete.</span></p>
          <p class="chunk" data-nb-ref-number="105" data-nb-words="26" data-nb-chars="152"><span class="idea" data-nb-ref-number="105" id="idea105" data-nb-words="26" data-nb-chars="152">Napřed mě&nbsp;oblilo horko a&nbsp;vzápětí olízl mráz. Ihned mě&nbsp;napadlo, že&nbsp;budu za&nbsp;své prohřešení taky okamžitě potrestán. Ale Velmistr už&nbsp;neřekl slova a&nbsp;odešel.</span></p>
          <p class="chunk" data-nb-ref-number="106" data-nb-words="31" data-nb-chars="170"><span class="idea" data-nb-ref-number="106" id="idea106" data-nb-words="31" data-nb-chars="170">Ale přece jenom, tím to&nbsp;neskončilo. Ty&nbsp;přísné věty pronesené nad mým lůžkem se&nbsp;pak staly úvodem k&nbsp;prvému velkému rozhovoru s&nbsp;Velmistrem. A&nbsp;ten mě&nbsp;čekal o&nbsp;pár dnů později.</span></p>
        </section>
        <section>
          <p class="chunk" data-nb-ref-number="107" data-nb-words="15" data-nb-chars="88"><span class="idea" data-nb-ref-number="107" id="idea107" data-nb-words="15" data-nb-chars="88">Vyšel jsem v&nbsp;noci z&nbsp;nezamknuté cely a&nbsp;uviděl Studnu naplněnou po&nbsp;okraj měsíčním světlem.</span></p>
          <p class="chunk" data-nb-ref-number="108" data-nb-words="55" data-nb-chars="337"><span class="idea" data-nb-ref-number="108" id="idea108" data-nb-words="55" data-nb-chars="337">Byla tam ale nechutná zima. A&nbsp;tak jsem se&nbsp;ještě vrátil pro zimní kabát. Ale když jsem se&nbsp;znova objevil, stály už&nbsp;v&nbsp;sloupoví arkád dvě pohodlné židle, vlastně dřevěná křesla, a&nbsp;mezi nimi elektrická kamínka, jejichž spirály se&nbsp;rychle nažhavovaly. Okamžitě jsem si&nbsp;vzpomněl na&nbsp;naši nedohranou partii. Ale stolek se&nbsp;šachovnicí nikde nevidět.</span></p>
        </section>
        <section>
          <p class="chunk" data-nb-ref-number="109" data-nb-words="29" data-nb-chars="178"><span class="idea" data-nb-ref-number="109" id="idea109" data-nb-words="29" data-nb-chars="178">Velmistr<sup id="fnref:1"><a href="#fn:1" class="footnote-ref" role="doc-noteref">1</a></sup>: Krásná noc, Spartaku, co&nbsp;říkáš? I&nbsp;dozorci už&nbsp;dávno spí. Ideální chvíle. Kdyby ses sám neprobudil, přišel bych si&nbsp;pro tebe. Slyšel jsi někdy o&nbsp;křížových výpravách dětí?</span></p>
          <p class="chunk" data-nb-ref-number="110" data-nb-words="8" data-nb-chars="36"><span class="idea" data-nb-ref-number="110" id="idea110" data-nb-words="8" data-nb-chars="36">Já: Myslím, že&nbsp;jsem o&nbsp;tom cosi četl.</span></p>
          <p class="chunk" data-nb-ref-number="111" data-nb-words="6" data-nb-chars="41"><span class="idea" data-nb-ref-number="111" id="idea111" data-nb-words="6" data-nb-chars="41">Velmistr: Zapomínám, že&nbsp;jsi velký čtenář.</span></p>
          <p class="chunk" data-nb-ref-number="112" data-nb-words="19" data-nb-chars="101"><span class="idea" data-nb-ref-number="112" id="idea112" data-nb-words="19" data-nb-chars="101">Já: Nezlobte se, už&nbsp;dávno jsem vás chtěl o&nbsp;něco požádat. Nemohl bych se&nbsp;tady dostat k&nbsp;nějakým knihám?</span></p>
          <p class="chunk" data-nb-ref-number="113" data-nb-words="19" data-nb-chars="111"><span class="idea" data-nb-ref-number="113" id="idea113" data-nb-words="19" data-nb-chars="111">Velmistr: Něco ti&nbsp;prozradím. Tohle není čtenářský klub, jestli jsi na&nbsp;to&nbsp;ještě nepřišel. O&nbsp;čem jsme to&nbsp;mluvili?</span></p>
          <p class="chunk" data-nb-ref-number="114" data-nb-words="5" data-nb-chars="31"><span class="idea" data-nb-ref-number="114" id="idea114" data-nb-words="5" data-nb-chars="31">Já: O&nbsp;křížových výpravách dětí.</span></p>
          <p class="chunk" data-nb-ref-number="115" data-nb-words="44" data-nb-chars="254"><span class="idea" data-nb-ref-number="115" id="idea115" data-nb-words="44" data-nb-chars="254">Velmistr: Tak vidíš. Třinácté století. Děti od&nbsp;osmi do&nbsp;patnácti let z&nbsp;Francie a&nbsp;Německa se&nbsp;shromáždí a&nbsp;v&nbsp;zástupech směřují ze&nbsp;svých rodných krajů k&nbsp;moři, aby vypluly do&nbsp;Palestiny osvobodit od&nbsp;pohanů město Jeruzalém a&nbsp;svatý hrob. A&nbsp;jak to&nbsp;všechno dopadlo?</span></p>
          <p class="chunk" data-nb-ref-number="116" data-nb-words="19" data-nb-chars="113"><span class="idea" data-nb-ref-number="116" id="idea116" data-nb-words="19" data-nb-chars="113">Já: Moc špatně. Děti zahynuly cestou neprostupnými lesy anebo se&nbsp;pak utopily v&nbsp;moři anebo si&nbsp;je&nbsp;ulovili otrokáři.</span></p>
          <p class="chunk" data-nb-ref-number="117" data-nb-words="207" data-nb-chars="1218"><span class="idea" data-nb-ref-number="117" id="idea117" data-nb-words="207" data-nb-chars="1218">Velmistr: Ale prd! Kdo říká, že&nbsp;špatně, tak neví, o&nbsp;čem mluví! (Pauza) Křesťanské děti projevily lásku a&nbsp;milosrdenství k&nbsp;božímu městu Jeruzalému, které bylo v&nbsp;rukou pohanských Turků. A&nbsp;protože naivní víra a&nbsp;nevinnost dětí jsou mnohem mocnější než všechny síly na&nbsp;zemi a&nbsp;na moři a&nbsp;mohou vykonat ty&nbsp;největší činy, zástupy dětí vykročily v&nbsp;tu jarní noc naplněnou zvoněním zvonů a&nbsp;pláčem matek. No&nbsp;jasně, všechny ty&nbsp;děti zahynuly. Buď hladem a&nbsp;vyčerpáním, anebo je&nbsp;v&nbsp;lesích roztrhala divá zvěř, anebo se&nbsp;jejich lodice na&nbsp;moři potopily, anebo je&nbsp;přepadli piráti a&nbsp;odvlekli do&nbsp;otroctví. Ale přesto anebo právě proto a&nbsp;právě tímto vykonaly velké činy. Mučednictví a&nbsp;smrt těch dětí vzkřísily znova křesťanské myšlenky, z&nbsp;nichž už&nbsp;začínala vyprchávat šťáva, kterou je&nbsp;vždycky krev mučedníků a&nbsp;nevinných a&nbsp;svatých. Ale nejlépe dětí! Samozřejmě i&nbsp;dospělé je&nbsp;možno po&nbsp;určitém úsilí přesvědčit, že&nbsp;se&nbsp;mají obětovat v&nbsp;čase, kdy původní ideje už&nbsp;začínají vyhasínat a&nbsp;kdy se&nbsp;musí znova napojit životodárnou krví. Ale dospělí už&nbsp;nikdy nedokáží pro tu&nbsp;svou oběť skutečně zahořet a&nbsp;žít pro velkou ideu až&nbsp;do&nbsp;té&nbsp;poslední vteřiny, než jim smyčka stáhne hrdlo a&nbsp;kat zlomí vaz. Tu&nbsp;schopnost mají jenom děti. A&nbsp;možná právě proto jsou na&nbsp;zemi.</span></p>
          <p class="chunk" data-nb-ref-number="118" data-nb-words="22" data-nb-chars="134"><span class="idea" data-nb-ref-number="118" id="idea118" data-nb-words="22" data-nb-chars="134">Já: Smím se&nbsp;na&nbsp;něco zeptat? (Rozpřaženýma rukama ukážu na&nbsp;prostranství Studny.) Je&nbsp;tohle ta&nbsp;loď, na&nbsp;níž plujeme osvobodit svatou zemi?</span></p>
          <p class="chunk" data-nb-ref-number="119" data-nb-words="18" data-nb-chars="131"><span class="idea" data-nb-ref-number="119" id="idea119" data-nb-words="18" data-nb-chars="131">Velmistr: Zaplaťpánbu, Spartaku. Vlastně jsem věděl, že&nbsp;to&nbsp;budeš vědět. Kdybys tohle nepochopil, byli bychom tady všichni zbytečně.</span></p>
        </section>
        <section>
          <p class="chunk" data-nb-ref-number="120" data-nb-words="69" data-nb-chars="387"><span class="idea" data-nb-ref-number="120" id="idea120" data-nb-words="69" data-nb-chars="387">Z&nbsp;místa, kde jsem v&nbsp;chodbě seděl, nebyla vidět hvězdná obloha, nýbrž jen rajský dvůr se&nbsp;zbytky sněhu a&nbsp;v&nbsp;tom sněhu něco černého. Když jsem na&nbsp;to&nbsp;zaostřil, poznal jsem, že&nbsp;je&nbsp;to&nbsp;čepice, kterou tam ztratil jeden z&nbsp;dozorců. Měsíc v&nbsp;úplňku stál asi přímo nad Studnou, ale plující mraky ho&nbsp;občas překryly a&nbsp;po ten čas se&nbsp;ve&nbsp;Studni setmělo a&nbsp;spirály elektrických kamínek zazářily intenzivněji.</span></p>
          <p class="chunk" data-nb-ref-number="121" data-nb-words="42" data-nb-chars="254"><span class="idea" data-nb-ref-number="121" id="idea121" data-nb-words="42" data-nb-chars="254">Podle mých propočtů už&nbsp;měl být začátek února a&nbsp;tam venku už&nbsp;mohlo zkusmo vystrčit drápky předjaří, vystřídané však hned zas novým náporem zimy. Opatrně jsem nadzvedl křeslo a&nbsp;třemi drobnými přískoky se&nbsp;přisunul blíž ke&nbsp;kamínkům a&nbsp;natáhl nohy ke&nbsp;spirálám.</span></p>
        </section>
        <section>
          <p class="chunk" data-nb-ref-number="122" data-nb-words="68" data-nb-chars="474"><span class="idea" data-nb-ref-number="122" id="idea122" data-nb-words="68" data-nb-chars="474">Velmistr: Ve&nbsp;všech zemích tábora míru a&nbsp;socialismu jsou na&nbsp;nepřístupných místech, v&nbsp;přísně střežených vojenských prostorech, rozmístěny tyhle kláštery naštosované dětmi. Všechny vás připravujeme na&nbsp;velký proces, v&nbsp;němž se&nbsp;přiznáte ke&nbsp;spolupráci se&nbsp;západními špionážními centrálami a&nbsp;k&nbsp;vytvoření dětské protistátní spiklenecké skupiny. Děti od&nbsp;osmi do&nbsp;dvanácti let budou pak odsouzeny k&nbsp;trestu smrti a&nbsp;třináctileté hlavy těch spiknutí, jako například ty, k&nbsp;veřejným popravám.</span></p>
          <p class="chunk" data-nb-ref-number="123" data-nb-words="8" data-nb-chars="44"><span class="idea" data-nb-ref-number="123" id="idea123" data-nb-words="8" data-nb-chars="44">Já: Jak lidi přijmou takové procesy s&nbsp;dětmi?</span></p>
          <p class="chunk" data-nb-ref-number="124" data-nb-words="92" data-nb-chars="565"><span class="idea" data-nb-ref-number="124" id="idea124" data-nb-words="92" data-nb-chars="565">Velmistr: Dokonce mnohem líp než procesy s&nbsp;dospělými. Budou totiž mnohem přesvědčivější. Protože když se&nbsp;děti dožadují co&nbsp;nejbrutálnějších trestů za&nbsp;své zločiny, je&nbsp;to&nbsp;k&nbsp;smrti dojemné a&nbsp;dokáže to&nbsp;zažehnout i&nbsp;ta nejokoralejší srdce, takže pro vás zahoří a&nbsp;vyjdou do&nbsp;ulic a&nbsp;budou lačnit po&nbsp;vašich popravách. A&nbsp;protože budete mít falešnou identitu, nikdo z&nbsp;vašich rodičů se&nbsp;k&nbsp;vám nebude moci přihlásit a&nbsp;nikdo vás nebude litovat. Náhle se&nbsp;vynoříte odnikud, houfy dětí spásající jak kobylky naši úrodu a&nbsp;taky budete jak hmyz likvidovány, pobity, rozmačkány a&nbsp;rozdupány.</span></p>
          <p class="chunk" data-nb-ref-number="125" data-nb-words="15" data-nb-chars="72"><span class="idea" data-nb-ref-number="125" id="idea125" data-nb-words="15" data-nb-chars="72">Já: A&nbsp;kde se&nbsp;v&nbsp;nás vezme tak obrovská síla k&nbsp;takovému prahnutí po&nbsp;smrti?</span></p>
          <p class="chunk" data-nb-ref-number="126" data-nb-words="235" data-nb-chars="1393"><span class="idea" data-nb-ref-number="126" id="idea126" data-nb-words="235" data-nb-chars="1393">Velmistr: Moc dobrá otázka, Spartaku. Tak poslouchej. Když křesťanští světci šli na&nbsp;mučednickou smrt, pevně věřili tomu, že&nbsp;hned po&nbsp;ní&nbsp;je&nbsp;čeká odměna a&nbsp;že si&nbsp;Bůh nabere jejich k&nbsp;smrti zmučená a&nbsp;na kousky rozcupovaná těla na&nbsp;lžíci a&nbsp;pozvedne až&nbsp;do&nbsp;svých božských úst. A&nbsp;zároveň taky věděli, že&nbsp;pro všechna křesťanská pokolení, co&nbsp;pak po&nbsp;nich přijdou, budou už&nbsp;navždy svatými mučedníky. Ale ne&nbsp;tak vy! Vás nečeká po&nbsp;smrti žádná rajská odměna a&nbsp;půjdete na&nbsp;smrt bez nároku na&nbsp;posmrtnou slávu. Ale právě v&nbsp;tom bude vaše nejvyšší odměna! Už&nbsp;rozumíš, Spartaku? Vaše odměna bude ve&nbsp;vaší smrti! Na&nbsp;popravu půjdete jak prvotní křesťané ke&nbsp;svátosti oltářní! A&nbsp;budete po&nbsp;ní&nbsp;prahnout horoucí láskou a&nbsp;vaše touha zemřít bude vaší sladkou extází! Vaše tělíčka budou spálena a&nbsp;popel vysypán na&nbsp;zledovatělé silnice, aby po&nbsp;vás vůbec nic nezůstalo. Ne&nbsp;život věčný a&nbsp;posmrtná sláva, ale jen náruč smrti a&nbsp;jen lidské opovržení! Zemřete v&nbsp;křiku plném nenávisti a&nbsp;navždy se&nbsp;propadnete do&nbsp;bezedné nicoty a&nbsp;nabídnete tak tu&nbsp;nejvyšší oběť, jaké ještě nikdo nikdy nebyl schopen! Ale právě proto budete dětmi nesmrtelné závrati! Tam, kde je&nbsp;oběť absolutní, tam je&nbsp;i&nbsp;závrať absolutní! A&nbsp;tak znova zažehnete vyhasínající ideje. Nic nedokáže víc fascinovat než krev nejnevinnějších a&nbsp;už jen hromadné popravy dětí mohou znova vzkřísit naše veliké sny. A&nbsp;tento klášter je&nbsp;koráb, na&nbsp;němž jste vypluli zachránit svět, Spartaku…</span></p>
          <p class="chunk" data-nb-ref-number="127" data-nb-words="21" data-nb-chars="117"><span class="idea" data-nb-ref-number="127" id="idea127" data-nb-words="21" data-nb-chars="117">A&nbsp;Velmistr se&nbsp;zvedl a&nbsp;s&nbsp;rukama za&nbsp;zády obešel dokola klášterní ambit, pak vypnul elektrická kamínka a&nbsp;zahnal mě&nbsp;spát.</span></p>
        </section>
        <section>
          <p class="chunk" data-nb-ref-number="128" data-nb-words="170" data-nb-chars="1084"><span class="idea" data-nb-ref-number="128" id="idea128" data-nb-words="170" data-nb-chars="1084">Jak se&nbsp;blížil den, kdy jsme měli vystoupit na&nbsp;veřejnost, a&nbsp;jak se&nbsp;přibližoval náš proces, tak se&nbsp;zintenzivnilo tempo příprav. Velmistr rozdělil děti do&nbsp;skupin, s&nbsp;nimiž pořádal exercicie. V&nbsp;duchovních cvičeních nás učil lačnit po&nbsp;smrti jak po&nbsp;té&nbsp;nejkrásnější hračce. Dvakrát denně, brzo ráno a&nbsp;pozdě večer, jsme se&nbsp;všichni shromáždili na&nbsp;rajském dvoře k&nbsp;tomu, čemu se&nbsp;říkalo ranní a&nbsp;večerní modlitba. Dozorci nám předříkávali texty, v&nbsp;nichž jsme se&nbsp;sborově přiznávali k&nbsp;těm nejodpornějším zločinům nájemných zrádců a&nbsp;zaprodanců, a&nbsp;prokládali je&nbsp;dlouhými litaniemi, v&nbsp;nichž jsme sami sebe nazývali vzteklými psy, šílenými krysami a&nbsp;krvavými fretkami a&nbsp;prosili a&nbsp;škemrali o&nbsp;psí smrt. A&nbsp;několikrát se&nbsp;taky stalo, že&nbsp;modlitby přešly v&nbsp;hysterický řev, kdy děti ze&nbsp;sebe strhávaly kutny a&nbsp;už nastavovaly dychtivé krčky budoucím oprátkám a&nbsp;dětské hrudníčky budoucím popravčím salvám. To&nbsp;je&nbsp;pak dozorci uklidňovali ráznými fackami, jak se&nbsp;odedávna uklidňují hysterky, a&nbsp;odvlekli do&nbsp;cel. Ale v&nbsp;podstatě proti tomu nebylo námitek. Vždyť ty&nbsp;hysterické záchvaty byly dokladem opravdovosti modliteb.</span></p>
          <p class="chunk" data-nb-ref-number="129" data-nb-words="69" data-nb-chars="429"><span class="idea" data-nb-ref-number="129" id="idea129" data-nb-words="69" data-nb-chars="429">Ale pokud se&nbsp;teď chystáte zeptat, jestli i&nbsp;mě bylo občas třeba trochu zfackovat, tak si&nbsp;ušetřete otázku. Ten život v&nbsp;naprosté klášterní odloučenosti a&nbsp;pod vývěvou nejrůznějších deprivací se&nbsp;pochopitelně podepsal na&nbsp;nás všech. Ale se&nbsp;svou mnohem větší odolností jsem tam byl přece jenom výjimkou. Jako hlava spiknutí jsem směl být odolnější, ale také podroben mnohem větší fyzické a&nbsp;psychické zátěži než mí&nbsp;mladší bratři a&nbsp;sestry.</span></p>
          <p class="chunk" data-nb-ref-number="130" data-nb-words="81" data-nb-chars="533"><span class="idea" data-nb-ref-number="130" id="idea130" data-nb-words="81" data-nb-chars="533">Součástí naší přípravy byly i&nbsp;pradávné klášterní praktiky, jež kdysi pomáhaly řeholníkům a&nbsp;řeholnicím potlačit choutky svých hříšných těl a&nbsp;osvobodit duši tím způsobem, že&nbsp;s&nbsp;tělem bude zacházeno jako s&nbsp;jejím zlým nepřítelem. Bývali jsme tedy vystavováni hladovkám a&nbsp;někdy přinuceni celé noci bdít a&nbsp;přitom nepřetržitě chodit dokolečka po&nbsp;svých celách, až&nbsp;jsme padali únavou. Mnohem později jsem se&nbsp;od&nbsp;Velmistra dozvěděl, že&nbsp;přípravám na&nbsp;procesy předcházely také experimenty s&nbsp;fyziologií a&nbsp;neurologií psů v&nbsp;laboratořích I.&nbsp;P.&nbsp;Pavlova.</span></p>
          <p class="chunk" data-nb-ref-number="131" data-nb-words="42" data-nb-chars="230"><span class="idea" data-nb-ref-number="131" id="idea131" data-nb-words="42" data-nb-chars="230">Ach, myslím, že&nbsp;jsme v&nbsp;tom všem docela slušně obstáli a&nbsp;že Velmistr mohl být s&nbsp;námi spokojen. Ale jestli někdo skutečně selhal, tak to&nbsp;byli dozorci. Pokud si&nbsp;dobře vzpomínám, slíbil jsem, že&nbsp;o&nbsp;tom taky promluvím. Takže tady to&nbsp;je:</span></p>
        </section>
        <section>
          <p class="chunk" data-nb-ref-number="132" data-nb-words="62" data-nb-chars="412"><span class="idea" data-nb-ref-number="132" id="idea132" data-nb-words="62" data-nb-chars="412">Protože dozorci by&nbsp;sotva vydrželi tu&nbsp;deprivační studniční zátěž jako my&nbsp;děti, byli občas propouštěni na&nbsp;jakési opušťáky. Přitom jsem přesvědčen o&nbsp;tom, že&nbsp;naši dozorci byli zajisté vybráni s&nbsp;příkladnou zodpovědností, jíž může sotvaco konkurovat. Ale dospělí už&nbsp;holt nemají tu&nbsp;obrovskou flexibilitu dětí, tu&nbsp;schopnost přijmout svůj osud se&nbsp;vším všudy. Takže dozorci se&nbsp;nakonec stali tou největší slabinou kláštera.</span></p>
          <p class="chunk" data-nb-ref-number="133" data-nb-words="15" data-nb-chars="78"><span class="idea" data-nb-ref-number="133" id="idea133" data-nb-words="15" data-nb-chars="78">Ale zpět k&nbsp;těm jejich opušťákům. Na&nbsp;konci jednoho z&nbsp;nich se&nbsp;totiž stalo tohle.</span></p>
          <p class="chunk" data-nb-ref-number="134" data-nb-words="223" data-nb-chars="1322"><span class="idea" data-nb-ref-number="134" id="idea134" data-nb-words="223" data-nb-chars="1322">Jeden z&nbsp;těch dvou dozorců se&nbsp;vrátil z&nbsp;opušťáku až&nbsp;pozdě v&nbsp;noci a&nbsp;s&nbsp;jakousi ženštinou. Už&nbsp;tím porušil to&nbsp;vůbec nejzákladnější ustanovení, které mělo zabránit tomu, aby se&nbsp;o&nbsp;existenci Studny dozvěděli nezasvěcenci. A&nbsp;dozorce i&nbsp;ženština byli nechutně opilí. A&nbsp;jakmile vpadli do&nbsp;Studny, začal té&nbsp;ženštině ukazovat na&nbsp;dveře cel a&nbsp;vykřikoval, že&nbsp;jsou tam všude děti, moc krásný a&nbsp;chytrý děti, ty&nbsp;nejkrásnější a&nbsp;nejchytřejší květy života, a&nbsp;jestli sakra chceš, tak si&nbsp;můžeš jedno nebo dvě vybrat a&nbsp;odnýst, protože to&nbsp;jsou stejně děti určený na&nbsp;porážku. A&nbsp;pak té&nbsp;ženštině řekl, že&nbsp;(stál jsem u&nbsp;štěrbiny pootevřených dveří) teď všechna ta&nbsp;děcka nechá nastoupit na&nbsp;dvoře, vzbudí je&nbsp;a&nbsp;vyžene na&nbsp;dvůr, aby sis mohla vybrat toho nejroztomilejšího chlapečka a&nbsp;tu nejsladší holčičku! A&nbsp;ukázal svazek klíčů a&nbsp;vrávoravě zamířil ke&nbsp;dveřím jedné z&nbsp;cel. Jenže se&nbsp;ohavně spletl. Zrovna v&nbsp;téhle cele byl Velmistr a&nbsp;teď stál ve&nbsp;dveřích a&nbsp;díval se, jak on&nbsp;to&nbsp;uměl, jedním okem soumračným a&nbsp;druhým mrazivým. Ale dozorce ještě pořád nic nepochopil, tak byl sťatej, a&nbsp;smál se&nbsp;a&nbsp;mířil pravým ukazováčkem na&nbsp;Velmistrovo soumračné oko a&nbsp;levým ukazováčkem na&nbsp;Velmistrovo mrazivé oko. Ale ženštině to&nbsp;zapalovalo rychleji a&nbsp;křičela: Poďme pryč, Jožko, honem utíkejme! Ale to&nbsp;už&nbsp;Velmistr vzbudil druhého dozorce a&nbsp;spojenými silami zatkli prvého a&nbsp;ženštinu.</span></p>
          <p class="chunk" data-nb-ref-number="135" data-nb-words="28" data-nb-chars="157"><span class="idea" data-nb-ref-number="135" id="idea135" data-nb-words="28" data-nb-chars="157">Co&nbsp;ty&nbsp;mě&nbsp;budeš zatýkat! Seš zrovna takový hovno jako já! křičel první na&nbsp;druhého a&nbsp;kopal a&nbsp;ženština škrábala a&nbsp;kousala. Ale byli vyvlečeni kloakou ze&nbsp;Studny.</span></p>
          <p class="chunk" data-nb-ref-number="136" data-nb-words="17" data-nb-chars="93"><span class="idea" data-nb-ref-number="136" id="idea136" data-nb-words="17" data-nb-chars="93">Po&nbsp;takové opici bývá moc a&nbsp;moc ošklivá kocovina, vysvětlil mi&nbsp;Velmistr, a&nbsp;té jsem je&nbsp;ušetřil.</span></p>
          <p class="chunk" data-nb-ref-number="137" data-nb-words="56" data-nb-chars="346"><span class="idea" data-nb-ref-number="137" id="idea137" data-nb-words="56" data-nb-chars="346">A&nbsp;druhý dozorce pak po&nbsp;celý týden vykonával práci i&nbsp;za prvého, než byl narychlo vybrán, vycvičen a&nbsp;instruován náhradní a&nbsp;než ho&nbsp;odeslali do&nbsp;Studny. Ale tenhle rychlokvašný se&nbsp;tady ani moc neohřál. Už&nbsp;po&nbsp;čtrnácti dnech požádal o&nbsp;možnost zase odejít. Jenže nikdo mu&nbsp;předtím nevysvětlil, že&nbsp;žádná možnost dobrovolně odejít ve&nbsp;skutečnosti neexistuje.</span></p>
        </section>
        <section>
          <p class="chunk" data-nb-ref-number="138" data-nb-words="17" data-nb-chars="115"><span class="idea" data-nb-ref-number="138" id="idea138" data-nb-words="17" data-nb-chars="115">Dalším náhradníkem se&nbsp;stal mohutný dozorce s&nbsp;vyříznutým jazykem. Ani Velmistr nic pořádně nevěděl o&nbsp;jeho minulosti.</span></p>
          <p class="chunk" data-nb-ref-number="139" data-nb-words="35" data-nb-chars="205"><span class="idea" data-nb-ref-number="139" id="idea139" data-nb-words="35" data-nb-chars="205">Krátce po&nbsp;nástupu Ryby spáchal jeho kolega sebevraždu. Velmistr však už&nbsp;nepožádal o&nbsp;dalšího a&nbsp;rozhodl se&nbsp;zvládnout všechno jenom s&nbsp;Rybou. Později mi&nbsp;o&nbsp;tom řekl, že&nbsp;Ryba by&nbsp;stejně nikoho vedle sebe nesnesl.</span></p>
          <p class="chunk" data-nb-ref-number="140" data-nb-words="20" data-nb-chars="116"><span class="idea" data-nb-ref-number="140" id="idea140" data-nb-words="20" data-nb-chars="116">Ryba se&nbsp;však nejmenoval Ryba jen pro svůj vyříznutý jazyk. Byl zarostlý jak Kristus a&nbsp;na prsou měl vytetovanou rybu.</span></p>
        </section>
        <section>
          <p class="chunk" data-nb-ref-number="141" data-nb-words="101" data-nb-chars="568"><span class="idea" data-nb-ref-number="141" id="idea141" data-nb-words="101" data-nb-chars="568">Jak končila zima a&nbsp;přibližoval se&nbsp;už&nbsp;náš proces, Velmistr začal trochu víc tlačit na&nbsp;pilu, protože chtěl, aby se&nbsp;všechno zavčas vypilovalo k&nbsp;naprosté dokonalosti. Měl to&nbsp;být proces jak noha. Pila, na&nbsp;niž se&nbsp;moc tlačí, skřípe a&nbsp;může se&nbsp;i&nbsp;zalomit. Velmistr sice tlačil, ale obezřetně, to&nbsp;jsem musel uznat. Že&nbsp;Velmistra obdivuju, mě&nbsp;vůbec nepřekvapilo, ale v&nbsp;těch dnech, o&nbsp;nichž tu&nbsp;mluvím, jsem si&nbsp;taky uvědomil, že&nbsp;už&nbsp;mě&nbsp;opravdu dostal: čím dál víc jsem se&nbsp;ztotožňoval s&nbsp;rolí, kterou mi&nbsp;přisoudil. A&nbsp;polekal jsem se, že&nbsp;už&nbsp;chybí jen maličko a&nbsp;taky budu připraven zemřít.</span></p>
          <p class="chunk" data-nb-ref-number="142" data-nb-words="55" data-nb-chars="320"><span class="idea" data-nb-ref-number="142" id="idea142" data-nb-words="55" data-nb-chars="320">To, co&nbsp;se&nbsp;stalo s&nbsp;dozorci, nečekané navršení všech těch překážek, a&nbsp;to, jak Velmistr nakonec všechno zvládl a&nbsp;jak v&nbsp;tom dokázal plout dokonce i&nbsp;s&nbsp;Rybou, jen potvrdilo jeho mimořádné schopnosti. Velmistr teď držel všechny nitky pevně v&nbsp;rukou. Aspoň měl ten pocit, že&nbsp;je&nbsp;pevně drží, když se&nbsp;najednou ta&nbsp;nejdůležitější pře-</span></p>
        </section>
        <section>
          <div class="centered">
            <div class="verse">
              <p class="chunk" data-nb-ref-number="143" data-nb-words="1" data-nb-chars="6"><span class="idea" data-nb-ref-number="143" id="idea143" data-nb-words="1" data-nb-chars="6">-trhla</span></p>
            </div>
          </div>
        </section>
        <section>
          <p class="chunk" data-nb-ref-number="144" data-nb-words="7" data-nb-chars="43"><span class="idea" data-nb-ref-number="144" id="idea144" data-nb-words="7" data-nb-chars="43">a&nbsp;všechno se&nbsp;během několika minut sesypalo.</span></p>
        </section>
        <section>
          <p class="chunk" data-nb-ref-number="145" data-nb-words="65" data-nb-chars="411"><span class="idea" data-nb-ref-number="145" id="idea145" data-nb-words="65" data-nb-chars="411">Čtrnáct dní předtím, než jsme se&nbsp;měli objevit na&nbsp;veřejnosti, čtrnáct dní před zahájením procesů s&nbsp;dětmi, 5.&nbsp;března 1953, náhle zemřel Velmistr všech Velmistrů, zemřel Nesmrtelný. A&nbsp;tak bylo zahájení zatím poodsunuto. A&nbsp;přestože přípravy na&nbsp;procesy nikdo nestopl a&nbsp;pokračovaly v&nbsp;neztenčené míře, nesměla zmínka o&nbsp;nich proskočit na&nbsp;veřejnost. Bylo cosi ve&nbsp;vzduchu, co&nbsp;napovídalo, že&nbsp;nic už&nbsp;nebude, jak dosud bylo.</span></p>
        </section>
        <section>
          <p class="chunk" data-nb-ref-number="146" data-nb-words="14" data-nb-chars="99"><span class="idea" data-nb-ref-number="146" id="idea146" data-nb-words="14" data-nb-chars="99">Velmistr spěšně odcestoval za&nbsp;informacemi, protože telefony mlčely a&nbsp;nebylo možné se&nbsp;nikam dovolat.</span></p>
        </section>
        <section>
          <p class="chunk" data-nb-ref-number="147" data-nb-words="61" data-nb-chars="403"><span class="idea" data-nb-ref-number="147" id="idea147" data-nb-words="61" data-nb-chars="403">Za&nbsp;Velmistrovy nepřítomnosti všechno ve&nbsp;Studni převzal Ryba. Však když Ryba předříkával litanie, neslyšeli jsme nejmenší zvuk, jen jsme upřeně hleděli na&nbsp;jeho dokořán se&nbsp;otvírající hubu, v&nbsp;níž se&nbsp;zmítal docela maličký pahýl jazyka jak hlavička nějakého drobného zvířátka, jež se&nbsp;mu&nbsp;tam zabydlelo. My&nbsp;jsme ale bez zadrhávání opakovali své sebeobžaloby, na&nbsp;to&nbsp;jsme už&nbsp;dávno žádného nápovědu nepotřebovali.</span></p>
        </section>
        <section>
          <p class="chunk" data-nb-ref-number="148" data-nb-words="126" data-nb-chars="697"><span class="idea" data-nb-ref-number="148" id="idea148" data-nb-words="126" data-nb-chars="697">Ale Ryba byl víc ve&nbsp;svém živlu, když dohlížel na&nbsp;naše hladovky a&nbsp;na to, čemu se&nbsp;ve&nbsp;Studni říkalo vigilie anebo taky „roztáčení nočních mlejnů“, na&nbsp;naše noční pochoďáky dokolečka po&nbsp;celách. Tehdy se&nbsp;mi&nbsp;taky nejednou stalo, že&nbsp;mě&nbsp;třeba přistihl spícího. Tiše se&nbsp;vplížil do&nbsp;mé&nbsp;cely, a&nbsp;když mě&nbsp;našel opřeného o&nbsp;zeď, jak jsem tam v&nbsp;chůzi usnul, nakopl mě&nbsp;tak, že&nbsp;jsem letěl přes celu a&nbsp;rozplácl se&nbsp;o&nbsp;protější zeď. Pak počkal, až&nbsp;se&nbsp;zas posbírám, a&nbsp;stál nade mnou a&nbsp;místo smíchu mu&nbsp;v&nbsp;té velké tlamě zas poskakovala hlavička drobného živočicha. Byl jsem v&nbsp;pokušení požalovat Velmistrovi, ale když se&nbsp;vrátil, hned jsem viděl, že&nbsp;má&nbsp;plnou hlavu starostí a&nbsp;neodvážil jsem se&nbsp;obtěžovat s&nbsp;takovými prkotinami.</span></p>
        </section>
        <section>
          <p class="chunk" data-nb-ref-number="149" data-nb-words="87" data-nb-chars="507"><span class="idea" data-nb-ref-number="149" id="idea149" data-nb-words="87" data-nb-chars="507">Velmistr teď mizel stále častěji a&nbsp;vždy se&nbsp;vracel ještě rozrušenější. Dozvěděl se&nbsp;totiž, že&nbsp;celý projekt padl, i&nbsp;když to&nbsp;zatím nikdo oficiálně nevyslovil. Ale jen blbec by&nbsp;čekal v&nbsp;téhle situaci a&nbsp;za těchto okolností nějaký oficiální befel. Dokonce se&nbsp;proslechlo cosi, z&nbsp;čeho měl pak Velmistr hlavu jako kovadlinu. Totiž že&nbsp;proces s&nbsp;dětmi byl nápad Stalinova v&nbsp;posledních letech už&nbsp;prý zcela šíleného mozku a&nbsp;teď je&nbsp;třeba všechno, co&nbsp;se&nbsp;toho týká, co&nbsp;nejrychleji odklidit, aby se&nbsp;o&nbsp;tom svět nikdy nedozvěděl.</span></p>
        </section>
        <section>
          <p class="chunk" data-nb-ref-number="150" data-nb-words="100" data-nb-chars="599"><span class="idea" data-nb-ref-number="150" id="idea150" data-nb-words="100" data-nb-chars="599">A&nbsp;někdy v&nbsp;tom čase taky propukla má&nbsp;nemoc. Než se&nbsp;týden s&nbsp;týdnem sešel, ukázalo se, že&nbsp;nejsem zas tak odolný vůči všem těm stresům a&nbsp;depresím, jak jsem si&nbsp;dosud třeba představoval. Všechno to&nbsp;deprimující, čím jsem ve&nbsp;Studni prošel, se&nbsp;teď proti mně spiklo, nakumulovalo se&nbsp;to&nbsp;a&nbsp;spiklo. Ale především na&nbsp;mě&nbsp;působila Velmistrova bezmoc. Jak jsem ho&nbsp;ještě před chvílí obdivoval, tak bylo teď pro mě&nbsp;nepřijatelné, ba&nbsp;děsivé vidět ho&nbsp;tak bezradného, bezbranného, bezmocného. Má&nbsp;nemoc vlastně svým způsobem zrcadlila Velmistrův stav, byla jeho obludným zrcadlem. Nevěřili byste, ale tak jsem s&nbsp;ním srostl.</span></p>
          <p class="chunk" data-nb-ref-number="151" data-nb-words="78" data-nb-chars="458"><span class="idea" data-nb-ref-number="151" id="idea151" data-nb-words="78" data-nb-chars="458">Měl jsem hlavu v&nbsp;jednom ohni, trpěl jsem jakousi nervovou horečkou a&nbsp;nebojím se&nbsp;říct, že&nbsp;i&nbsp;nějakými halucinacemi. A&nbsp;tak poslední dny pobytu ve&nbsp;Studni mám zkresleny tou nemocí a&nbsp;dodneška nevím, co&nbsp;z&nbsp;toho se&nbsp;ve&nbsp;skutečnosti stalo a&nbsp;co jsem si&nbsp;jen vyhalucinoval. Proto musíte mé&nbsp;vzpomínky na&nbsp;poslední dny a&nbsp;hodiny ve&nbsp;Studni brát se&nbsp;značnou rezervou. Pohybuje se&nbsp;to&nbsp;všechno na&nbsp;rozhraní mezi ošklivým snem a&nbsp;zlou realitou. (Otráveným snem a&nbsp;jedovatou skutečností?)</span></p>
        </section>
        <section>
          <p class="chunk" data-nb-ref-number="152" data-nb-words="60" data-nb-chars="322"><span class="idea" data-nb-ref-number="152" id="idea152" data-nb-words="60" data-nb-chars="322">Že&nbsp;náš projekt padl, bylo už&nbsp;tak evidentní, že&nbsp;to&nbsp;dokonce došlo i&nbsp;tomu našemu Rybovi a&nbsp;ten teď už&nbsp;jenom čekal na&nbsp;příležitost, která dělá nejen zloděje. Velmistrovi mělo být nápadné, že&nbsp;když si&nbsp;začal balit ten svůj černý kufřík, s&nbsp;nímž teď vždycky kamsi spěchal, Ryba mu&nbsp;už&nbsp;čistil boty, což by&nbsp;ho&nbsp;dřív ani ve&nbsp;snu nenapadlo.</span></p>
          <p class="chunk" data-nb-ref-number="153" data-nb-words="46" data-nb-chars="277"><span class="idea" data-nb-ref-number="153" id="idea153" data-nb-words="46" data-nb-chars="277">A&nbsp;tak jsem se&nbsp;v&nbsp;noci probudil podivnými zvuky za&nbsp;dveřmi. Jako by&nbsp;tam šplouchala voda. Vyklouzl jsem z&nbsp;lůžka, opatrně otevřel dveře a&nbsp;hleděl: Studna naplněna zas až&nbsp;po&nbsp;okraj měsíčním světlem. Jako tenkrát, když jsme tam seděli s&nbsp;Velmistrem, nohy natažené k&nbsp;elektrickým kamínkám.</span></p>
          <p class="chunk" data-nb-ref-number="154" data-nb-words="66" data-nb-chars="394"><span class="idea" data-nb-ref-number="154" id="idea154" data-nb-words="66" data-nb-chars="394">Pak jsem zvedl hlavu a&nbsp;ve vzduchu se&nbsp;cosi vznášelo. Ale nebyl to&nbsp;žádný noční motýl, nýbrž… ale no&nbsp;tak, dopověz, když už&nbsp;jsi to&nbsp;nakousl… byla to&nbsp;maličká dětská dlaň, svým způsobem vlastně taky motýlek. Byla to&nbsp;dětská dlaň vyrvaná, odstřihnutá, ano, ostrými zuby vyhryznutá z&nbsp;ruky. A&nbsp;když jsem se&nbsp;rozhlédl ještě pozorněji, viděl jsem, že&nbsp;celá Studna je&nbsp;zaplněna plujícími kousky dětských tělíček.</span></p>
        </section>
        <section>
          <p class="chunk" data-nb-ref-number="155" data-nb-words="29" data-nb-chars="158"><span class="idea" data-nb-ref-number="155" id="idea155" data-nb-words="29" data-nb-chars="158">A&nbsp;to jsem už&nbsp;uslyšel prudké šplouchnutí a&nbsp;nad mou hlavou se&nbsp;mrskl obrovský stín. Žralok vyletěl jak střela až&nbsp;k&nbsp;obrubě Studny a&nbsp;zhltl tu&nbsp;plující dětskou dlaň.</span></p>
        </section>
        <section>
          <p class="chunk" data-nb-ref-number="156" data-nb-words="96" data-nb-chars="520"><span class="idea" data-nb-ref-number="156" id="idea156" data-nb-words="96" data-nb-chars="520">Žralok byl ten dozorce Ryba, o&nbsp;tom jsem nepochyboval. Kroužil teď dokola ve&nbsp;Studni a&nbsp;obratně sezobával ty&nbsp;dětské odrobínky vznášející se&nbsp;všude kolem něho. A&nbsp;zatím to&nbsp;vypadalo, že&nbsp;mě&nbsp;nevidí. Ale sotva jsem si&nbsp;to&nbsp;pomyslel, už&nbsp;po&nbsp;mně sekl pohledem. Stál jsem tam opřený o&nbsp;dveře cely, celý ztuhlý hrůzou, a&nbsp;jak už&nbsp;to&nbsp;bývá v&nbsp;ošklivých snech, zoufale jsem se&nbsp;pokoušel pohnout, ale nešlo to. Znova jsem uviděl žraločí oko a&nbsp;to už&nbsp;jsem si&nbsp;uvědomil, že&nbsp;k&nbsp;mé hrůze se&nbsp;ještě cosi přidalo. Ano, ke&nbsp;své hrůze jsem byl Rybou okouzlen:</span></p>
        </section>
        <section>
          <p class="chunk" data-nb-ref-number="157" data-nb-words="95" data-nb-chars="601"><span class="idea" data-nb-ref-number="157" id="idea157" data-nb-words="95" data-nb-chars="601">Jak se&nbsp;žralok kolem míhal, bylo to&nbsp;jak pohyby elegantním štětcem malíře. Vyletěl nahoru a&nbsp;zas se&nbsp;snášel dolů a&nbsp;vytáčel přitom oslnivé křivky a&nbsp;chvílemi připomínal jezdce na&nbsp;ploché dráze a&nbsp;z&nbsp;toho zas krasobruslaře, vykreslil celou síť paličkovaných krajek a&nbsp;pak zas předvedl roj létavic na&nbsp;jarní obloze, krouženou klenbu gotické katedrály anebo hudební skladbu variující se&nbsp;v&nbsp;několika vracejících se&nbsp;motivech či&nbsp;cosi jako složitý svatební tanec. Hleděl jsem u&nbsp;vytržení. Do&nbsp;těch pohybů se&nbsp;mi&nbsp;tady naposledy koncentrovala krása života. Bylo to&nbsp;jak mávání na&nbsp;rozloučenou. Adieu, adieu, můj krásný plameni.</span></p>
          <p class="chunk" data-nb-ref-number="158" data-nb-words="41" data-nb-chars="255"><span class="idea" data-nb-ref-number="158" id="idea158" data-nb-words="41" data-nb-chars="255">A&nbsp;pak se&nbsp;při jednom rychlém pohybu dotkl ten studniční žralok mého ramene ploutví ostrou jak břitva. Ucítil jsem lehounkou, kyselou bolest a&nbsp;uviděl tenký, spirálovitý pramének krve stoupající od&nbsp;mého ramene. Žralok ho&nbsp;ochutnal a&nbsp;pomalu se&nbsp;obrátil na&nbsp;záda.</span></p>
          <p class="chunk" data-nb-ref-number="159" data-nb-words="55" data-nb-chars="340"><span class="idea" data-nb-ref-number="159" id="idea159" data-nb-words="55" data-nb-chars="340">Můj otec dlouhá léta odbíral časopis Širým světem a&nbsp;tam často bývaly cestopisné povídky ilustrované malířem Zdeňkem Burianem. A&nbsp;jedna z&nbsp;nich se&nbsp;jmenovala Lovec perel a&nbsp;tam jsem si&nbsp;na&nbsp;Burianově obrázku prohlédl žraloka obráceného na&nbsp;záda, aby mohl líp uchvátit kořist, protože kdyby zůstal na&nbsp;břiše, dost by&nbsp;mu&nbsp;překážel jeho protáhlý čenich.</span></p>
        </section>
        <section>
          <p class="chunk" data-nb-ref-number="160" data-nb-words="48" data-nb-chars="298"><span class="idea" data-nb-ref-number="160" id="idea160" data-nb-words="48" data-nb-chars="298">Před očima mi&nbsp;běžel film celého mého třináctiletého života (tedy vcelku nic moc, protože ve&nbsp;třinácti máte život teprve před sebou, takže se&nbsp;ten film spíš jen vyžíval v&nbsp;různých trapných detailech), ale pak se&nbsp;ukázalo, že&nbsp;tentokrát se&nbsp;promítač přece jenom unáhlil. Najednou jsem zas uviděl Velmistra.</span></p>
        </section>
        <section>
          <p class="chunk" data-nb-ref-number="161" data-nb-words="32" data-nb-chars="208"><span class="idea" data-nb-ref-number="161" id="idea161" data-nb-words="32" data-nb-chars="208">V&nbsp;roztržitosti a&nbsp;nepozornosti posledních dnů se&nbsp;mu&nbsp;teď často stávalo, že&nbsp;se&nbsp;musel vrátit ze&nbsp;služební cesty pro něco, co&nbsp;v&nbsp;poslední chvíli zapomněl. Tak i&nbsp;tentokrát. Svatořečena buď, velmistři zapomnětlivosti!</span></p>
          <p class="chunk" data-nb-ref-number="162" data-nb-words="109" data-nb-chars="612"><span class="idea" data-nb-ref-number="162" id="idea162" data-nb-words="109" data-nb-chars="612">Velmistr tam stál neviděn Rybou a&nbsp;už otvíral svůj černý kufřík a&nbsp;lovil z&nbsp;něho samopal a&nbsp;vyklápěl ramenní opěrku, ale dřív než si&nbsp;ji&nbsp;nasadil do&nbsp;ramene, naznačil mi, abych ustoupil rychle stranou. A&nbsp;pak se&nbsp;už&nbsp;žraločí trup začal otřásat. Velmistr ho&nbsp;plnil olovem, jak jelítkové střívko kroupami. Ale Ryba je&nbsp;jak nesmrtelný Koščej. Otáčí se&nbsp;zpátky na&nbsp;břicho a&nbsp;směrem k&nbsp;Velmistrovi, ale zůstává trčet na&nbsp;místě, jako by&nbsp;tam šlapal zelí či&nbsp;co. Ale nakonec se&nbsp;utrhne a&nbsp;dává prudce do&nbsp;pohybu a&nbsp;pokouší se&nbsp;uniknout tlamou-kloakou. Ale když se&nbsp;vecpal do&nbsp;východu ze&nbsp;Studny, vmáčkl se&nbsp;tam jak špunt do&nbsp;hrdla lahve a&nbsp;zcepeněl.</span></p>
        </section>
        <section>
          <p class="chunk" data-nb-ref-number="163" data-nb-words="53" data-nb-chars="308"><span class="idea" data-nb-ref-number="163" id="idea163" data-nb-words="53" data-nb-chars="308">To&nbsp;všechno byla nejspíš jenom moje obludná halucinace. Ale nemylte se: jen překryla stejně obludnou skutečnost. Takže nevím, co&nbsp;se&nbsp;vlastně doopravdy stalo. A&nbsp;jak to&nbsp;bylo s&nbsp;Rybou a&nbsp;s&nbsp;tím zápasem s&nbsp;ním. Ale že&nbsp;Velmistr ten zápas podstoupil, vyhrál a&nbsp;v&nbsp;poslední chvíli mě&nbsp;tak zachránil, o&nbsp;tom jsem nepochyboval.</span></p>
          <p class="chunk" data-nb-ref-number="164" data-nb-words="28" data-nb-chars="178"><span class="idea" data-nb-ref-number="164" id="idea164" data-nb-words="28" data-nb-chars="178">Ryba bohužel stačil zdecimovat část našeho dětského sboru. Ale ten zbytek shromáždil Velmistr na&nbsp;dvoře. Studna se&nbsp;proměnila v&nbsp;místo zmaru a&nbsp;zkázy, tady jsme už&nbsp;nesměli setrvávat.</span></p>
        </section>
        <section>
          <p class="chunk" data-nb-ref-number="165" data-nb-words="72" data-nb-chars="398"><span class="idea" data-nb-ref-number="165" id="idea165" data-nb-words="72" data-nb-chars="398">Děti stály na&nbsp;rajském dvoře, kde už&nbsp;v&nbsp;posledních týdnech prostály tolik času, že&nbsp;už&nbsp;tam každé mělo svůj vystátý důlek. Ale teď tam stály naposledy. Díval jsem se&nbsp;na&nbsp;tu&nbsp;drobotinu, na&nbsp;ty&nbsp;obětní beránky připravované systematicky na&nbsp;jejich poslání, na&nbsp;ten velký, ukrutně krásný gambit, a&nbsp;jako už&nbsp;tolikrát, zas jsem zapomínal, že&nbsp;i&nbsp;já jsem jen jedno z&nbsp;nich a&nbsp;že mě&nbsp;s&nbsp;nimi spojuje do&nbsp;puntíku stejný osud.</span></p>
          <p class="chunk" data-nb-ref-number="166" data-nb-words="42" data-nb-chars="243"><span class="idea" data-nb-ref-number="166" id="idea166" data-nb-words="42" data-nb-chars="243">Východ z&nbsp;kláštera byl zašpuntován, jak už&nbsp;víme, tělem Ryby, kterým bychom se&nbsp;museli tak leda prokousat. A&nbsp;tak Velmistr donesl ze&nbsp;své cely lano opatřené hákem. Uvažoval už&nbsp;tedy dříve o&nbsp;tom, že&nbsp;jednou budeme muset odejít ze&nbsp;Studny touhle cestou?</span></p>
          <p class="chunk" data-nb-ref-number="167" data-nb-words="116" data-nb-chars="659"><span class="idea" data-nb-ref-number="167" id="idea167" data-nb-words="116" data-nb-chars="659">Však ukázalo se, že&nbsp;vůbec není tak jednoduché hodit lano tak, aby se&nbsp;zachytilo hákem nahoře, na&nbsp;obrubě Studny. To&nbsp;je&nbsp;snadné jen ve&nbsp;filmech s&nbsp;Robinem Hoodem. A&nbsp;tak jsem tam nechal Velmistra házet a&nbsp;házet a&nbsp;házet a&nbsp;zatím jsem si&nbsp;šel přihodit své věci do&nbsp;jeho kufříku. A&nbsp;při té&nbsp;příležitosti jsem tam objevil krabici se&nbsp;šachovými figurkami. Hrábnul jsem do&nbsp;ní&nbsp;a&nbsp;promnul ty&nbsp;milované i&nbsp;nenáviděné figurky mezi prsty. A&nbsp;to bylo mé&nbsp;skutečné rozloučení se&nbsp;Studnou. Pak jsem zas krabici zavřel a&nbsp;k&nbsp;Velmistrovým věcem ještě přiložil svůj kartáček na&nbsp;zuby, zaklapl kufřík a&nbsp;napochodoval s&nbsp;ním na&nbsp;rajský dvůr a&nbsp;postavil ho&nbsp;k&nbsp;Velmistrovým nohám. Stále ještě nahazoval lano.</span></p>
          <p class="chunk" data-nb-ref-number="168" data-nb-words="3" data-nb-chars="15"><span class="idea" data-nb-ref-number="168" id="idea168" data-nb-words="3" data-nb-chars="15">Mohu to&nbsp;zkusit?</span></p>
          <p class="chunk" data-nb-ref-number="169" data-nb-words="42" data-nb-chars="277"><span class="idea" data-nb-ref-number="169" id="idea169" data-nb-words="42" data-nb-chars="277">Tvrdá disciplína, jíž jsem se&nbsp;musel v&nbsp;klášteře podrobit, ale taky předchozí čas klukovských kovbojských a&nbsp;indiánských her, avšak i&nbsp;nervová horečka, jež mě&nbsp;pořád ještě rozpalovala (a&nbsp;činila vše fantasticky lehkým), přinesly teď nečekané ovoce. Už&nbsp;druhým hodem jsem lano zavěsil.</span></p>
          <p class="chunk" data-nb-ref-number="170" data-nb-words="52" data-nb-chars="308"><span class="idea" data-nb-ref-number="170" id="idea170" data-nb-words="52" data-nb-chars="308">Velmistr pak donesl balík pestrobarevných šátků a&nbsp;požádal mě, abych mu&nbsp;pomohl vázat je&nbsp;dětem přes oči. A&nbsp;když jsme s&nbsp;tím byli hotovi, vysvětlil mi, jak dál. Budem vynášet děti nahoru na&nbsp;ramenou. Místní strava a&nbsp;mnišský způsob života vysušily děti jak tresky, ale zas těch sušených tresek byla pěkná hromádka.</span></p>
          <p class="chunk" data-nb-ref-number="171" data-nb-words="61" data-nb-chars="344"><span class="idea" data-nb-ref-number="171" id="idea171" data-nb-words="61" data-nb-chars="344">Ale Velmistr mi&nbsp;šel příkladem. Vyšplhal se&nbsp;s&nbsp;prvním děckem nahoru, usadil ho&nbsp;tam a&nbsp;spustil se&nbsp;zas po&nbsp;laně do&nbsp;rajského dvora. Já&nbsp;jsem si&nbsp;zatím přidřepl a&nbsp;osmiletý capart, Karl Liebknecht, mi&nbsp;vylezl na&nbsp;ramena. Ale když jsem s&nbsp;ním vyšplhal nahoru, na&nbsp;střechu ochozu, na&nbsp;střechu ambitu, přestože jsem skoro přesně věděl, co&nbsp;mě&nbsp;tam čeká, zíral jsem.</span></p>
          <p class="chunk" data-nb-ref-number="172" data-nb-words="55" data-nb-chars="323"><span class="idea" data-nb-ref-number="172" id="idea172" data-nb-words="55" data-nb-chars="323">A&nbsp;zíral jsem dokonce tak, že&nbsp;jsem tam zůstal nehybně trčet s&nbsp;Karlem Liebknechtem na&nbsp;ramenou, dokud mě&nbsp;Velmistr zdola neokřikl. A&nbsp;tak jsem sundal caparta s&nbsp;barevným šátkem na&nbsp;očích a&nbsp;opatrně ho&nbsp;usadil na&nbsp;střeše ochozu. Ale pak jsem tam, Velmistr Nevelmistr, přece jenom uvízl, uchvácen pohledem na&nbsp;to, co&nbsp;mě&nbsp;teď obklopovalo.</span></p>
          <p class="chunk" data-nb-ref-number="173" data-nb-words="43" data-nb-chars="244"><span class="idea" data-nb-ref-number="173" id="idea173" data-nb-words="43" data-nb-chars="244">Ptáci a&nbsp;motýli přelétající nad Studnou, anebo spouštějící se&nbsp;na&nbsp;chvilku do&nbsp;jejího jícnu, listí, co&nbsp;nám tam vítr navál, ale i&nbsp;všeliké vůně a&nbsp;zvuky mi&nbsp;už&nbsp;dávno napověděly, že&nbsp;tubus kláštera je&nbsp;uložen do&nbsp;lesů jak snídaňový hrnéček do&nbsp;voňavé trávy.</span></p>
          <p class="chunk" data-nb-ref-number="174" data-nb-words="69" data-nb-chars="355"><span class="idea" data-nb-ref-number="174" id="idea174" data-nb-words="69" data-nb-chars="355">Ale když jsem ho&nbsp;teď konečně uviděl, byl to&nbsp;les jak v&nbsp;prvý den stvoření. A&nbsp;rozkládal se&nbsp;od&nbsp;obzoru k&nbsp;obzoru. Měl jsem náhle pocit, že&nbsp;jsem už&nbsp;dlouhá léta neviděl vůbec žádný strom, ba&nbsp;ani zlomenou smolnou třísku. A&nbsp;přitom jsem byl ve&nbsp;Studni jen několik měsíců. Ale ty&nbsp;měly bohužel tu&nbsp;moc, že&nbsp;se&nbsp;jak paraván postavily mezi mě&nbsp;a&nbsp;vše, co&nbsp;jsem až&nbsp;dosud znával.</span></p>
          <p class="chunk" data-nb-ref-number="175" data-nb-words="88" data-nb-chars="519"><span class="idea" data-nb-ref-number="175" id="idea175" data-nb-words="88" data-nb-chars="519">Však když se&nbsp;můj pohled dostředivou spirálou vrátil od&nbsp;obzoru, uviděl jsem, že&nbsp;všechny vysoké stromy v&nbsp;nejbližším okolí Studny měly odříznuté vršky. Zřejmě proto, abychom je&nbsp;neviděli z&nbsp;rajského dvora. A&nbsp;ty zmrzačené stromy mě&nbsp;tak ranily&nbsp;– podřízněte nás děti, ale nesahejte na&nbsp;stromy!&nbsp;– že&nbsp;mi&nbsp;ihned začaly kapat slzy. A&nbsp;kapaly na&nbsp;hlavičku Karla Liebknechta. Ale to&nbsp;už&nbsp;Velmistr hvízdl, jak na&nbsp;sebe hvízdají zedníci, když vytahují na&nbsp;lešení kbelíky s&nbsp;maltou. Vytrhl jsem se&nbsp;z&nbsp;transu a&nbsp;spustil se&nbsp;zpátky do&nbsp;rajského dvora.</span></p>
        </section>
        <section>
          <p class="chunk" data-nb-ref-number="176" data-nb-words="42" data-nb-chars="239"><span class="idea" data-nb-ref-number="176" id="idea176" data-nb-words="42" data-nb-chars="239">Kyvadlová doprava tak pokračovala ještě pěkně dlouho a&nbsp;sázeli jsme ta&nbsp;děcka na&nbsp;střechu ambitu jak vejce do&nbsp;omelet a&nbsp;seděla tam pak se&nbsp;šátky na&nbsp;očích, takže nemohla vidět les, ale přesto se&nbsp;k&nbsp;němu natáčela jak zimomřivá kuřátka k&nbsp;teplometu.</span></p>
          <p class="chunk" data-nb-ref-number="177" data-nb-words="127" data-nb-chars="733"><span class="idea" data-nb-ref-number="177" id="idea177" data-nb-words="127" data-nb-chars="733">Dolů to&nbsp;potom šlo rychleji. Jestli si&nbsp;ještě vzpomínáte, tak kolem vlastního tubusu kláštera stála ještě zeď, jakýsi ochranný plášť, takže jsme z&nbsp;oken svých cel neviděli okolní les, ale jen cípek oblohy nad tou zdí. Střecha ambitu, na&nbsp;níž jsme se&nbsp;teď s&nbsp;dětmi usalašili, byla s&nbsp;tou zdí, s&nbsp;tou ochrannou skořápkou Studny, propojena několika můstky. Velmistr přeběhl po&nbsp;jednom z&nbsp;nich, spustil lano a&nbsp;sešplhal do&nbsp;lesa. Ale zůstal tam stát hned při zdi. Já&nbsp;jsem pak bral děcka jedno po&nbsp;druhém, přešel s&nbsp;každým můstek a&nbsp;hodil je&nbsp;šikovně dolů, do&nbsp;náruče Velmistra. Jaká škoda, že&nbsp;tohle není nikým dokumentováno! Ale před mým duševním zrakem to, kdykoliv chci, znova běží a&nbsp;děti se&nbsp;šátky na&nbsp;očích padají, šup, šup, šup, do&nbsp;Velmistrovy náruče.</span></p>
        </section>
        <section>
          <p class="chunk" data-nb-ref-number="178" data-nb-words="37" data-nb-chars="202"><span class="idea" data-nb-ref-number="178" id="idea178" data-nb-words="37" data-nb-chars="202">Když už&nbsp;byla všecka děcka dole, spustil jsem se&nbsp;za&nbsp;nimi a&nbsp;chtěl jsem stáhnout taky lano, ale hák tam pevně držel, až&nbsp;jsem s&nbsp;lanem škubal jak vyzvánějící zvoník. Velmistr mávl rukou, abych to&nbsp;tam nechal.</span></p>
          <p class="chunk" data-nb-ref-number="179" data-nb-words="51" data-nb-chars="296"><span class="idea" data-nb-ref-number="179" id="idea179" data-nb-words="51" data-nb-chars="296">I&nbsp;pocítil jsem nehoráznou chuť svalit se&nbsp;do&nbsp;mechu a&nbsp;zas vyskočit a&nbsp;panáčkovat tam jak zajíc. Ale Velmistr dost spěchal a&nbsp;nedopřál mi&nbsp;ani chvilku bratříčkování s&nbsp;lesem. Možná moc dobře věděl, že&nbsp;už&nbsp;každou hodinu může přijít odkudsi příkaz odstranit všechno, co&nbsp;mělo kdy tady s&nbsp;tím něco společného.</span></p>
          <p class="chunk" data-nb-ref-number="180" data-nb-words="53" data-nb-chars="278"><span class="idea" data-nb-ref-number="180" id="idea180" data-nb-words="53" data-nb-chars="278">A&nbsp;tu jsem se&nbsp;otočil v&nbsp;smutné předtuše. A&nbsp;opravdu, Velmistr stál za&nbsp;mnou a&nbsp;držel v&nbsp;ruce ještě jeden barevný šátek. Pocítil jsem niterné zklamání. Ale bůhví, že&nbsp;jsem ho&nbsp;nedal vůbec najevo a&nbsp;statečně jsem se&nbsp;postavil, aby mi&nbsp;ho&nbsp;mohl uvázat. (A&nbsp;octl jsem se&nbsp;tak znovu v&nbsp;temné cele.)</span></p>
          <p class="chunk" data-nb-ref-number="181" data-nb-words="25" data-nb-chars="128"><span class="idea" data-nb-ref-number="181" id="idea181" data-nb-words="25" data-nb-chars="128">Velmistr mě&nbsp;vzal za&nbsp;loket a&nbsp;odvedl kousek mezi stromy a&nbsp;tam mě&nbsp;usadil v&nbsp;kabině jakéhosi vozu. A&nbsp;pak se&nbsp;ještě vrátil pro ostatní.</span></p>
          <p class="chunk" data-nb-ref-number="182" data-nb-words="78" data-nb-chars="417"><span class="idea" data-nb-ref-number="182" id="idea182" data-nb-words="78" data-nb-chars="417">Vůz (nejspíš kamion) se&nbsp;dal do&nbsp;pohybu a&nbsp;za svými zády jsme nechali Studnu, v&nbsp;níž jsme prožili nejvýznamnější část svých životů a&nbsp;vyučili se&nbsp;v&nbsp;krátku tak tuhé disciplíně, že&nbsp;nikdo z&nbsp;dětí v&nbsp;kamionu by&nbsp;si&nbsp;teď ani za&nbsp;prase nesundal šátek z&nbsp;očí, přestože musely vědět, že&nbsp;během jízdy není nad nimi žádný dohled. Opouštěli jsme Studnu, ale ve&nbsp;skutečnosti jsme si&nbsp;ji&nbsp;vezli s&nbsp;sebou. A&nbsp;ze srdcí nám už&nbsp;ji&nbsp;nikdo nikdy nevytrhá.</span></p>
          <hr>
        </section>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="183" data-nb-words="14" data-nb-chars="91"><span class="idea" data-nb-ref-number="183" id="idea183" data-nb-words="14" data-nb-chars="91"><p>V&nbsp;textu parafráze několika vět z&nbsp;románu Jerzyho Andrzejewského <em>Brány ráje</em>. <em>Pozn. autora</em>. <a href="#fnref:1" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./lehni_bestie_011.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>